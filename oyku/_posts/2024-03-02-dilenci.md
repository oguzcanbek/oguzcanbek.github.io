---
layout: post
title: Dilenci
---


<p align="center">
<img src="{{ site.baseurl }}/images/oyku/oyku_10_dilenci.jpg" width="1080" class="center"/>
</p>    

<a name="f2">[[1]](#myfootnote1)</a>
{: style="text-align: right"}




<br>
<p class="paragraph1" ><b>1</b></p> 
<br>

<p align="justify">
&nbsp;&nbsp;&nbsp;&nbsp;
İddialara göre -birden fazla iddia vardı- bunu yapan, mahalleli iki tinerciydi. Öfkeli bir anlarında bıçaklamışlardı dilenciyi. İkisi de daha önce çok kez ıslahevine girmiş çıkmış. Adam bıçaklamaya da yabancı değillermiş esnafa göre. Neden, neye öfkelenmişler, mahalleli orasını bilmiyor; sadece tahmin ediyor. Maktulün üzerinden bir kimlik çıkmadı, kayıtlarda da parmak izine veya resmine rastlanmıyor. Tabii gene mahalleliye göre, dilenci kimseye zararı dokunmayan delinin biriymiş. Sonradan öğrendim ki dilenci falan da değilmiş aslında. Dilendiği yokmuş, mahallelinin acıyıp da yanından geçerken verdiği üç beş kuruşla yaşarmış. Gündüzleri çok efendi olsa da akşamları küçük bir çilingir sofrası kurarmış rakısının yanına (mahallelinin eli bolmuş anlaşılan). Pet şişeden içermiş rakısını; bazıları küçükken, o da bir tinerci olduğu zamanlardan kalma bir alışkanlık diyor, diğerleri ise ne kadar içtiğini ayarlamak için pet şişeye koyduğunu söylüyor; şişenin altından üç boğum sayıp rakısını koyuyor, üstünü soğuk suyla tamamlıyormuş merhum. İşte bu sofralardan sonuncusunda çıkmış tartışma. Oysaki yanına yaklaşanları limon sandığından sofrasına davet edermiş üstelik. Mahalleli bu konuda hemfikir. Anladığım mahalledeki herkesin yolları bir kere kesişmiş bu ikisiyle.
</p> 

<p align="justify">
&nbsp;&nbsp;&nbsp;&nbsp;
Polise kalsa iş hiç de öyle değil. Evsizin, herhangi bir kimseyle boğuştuğuna dair hiçbir iz yok, kavgada bıçaklanmamış. Zaten bıçak yarası da bir kavgada olabileceği gibi karnında ya da bacağında, yani gelişigüzel bir yerinde değil; göğüs kafesinin hemen üzerinde, gırtlağın bittiği boşlukta. Darbe nefes borusunu parçalamış. Bıçak, ceset üzerinde olmamasına rağmen açılan yaradan neredeyse hiç kan akmamış adamın üzerine. (Sanıyorum ki öldükten bir süre sonra almış bıçağı katil). Olay yerinde yapılan öncül ve ikincil incelemelerde hiçbir ipucu bulunamamıştı. Suçu işleyenin kimliği tam bir muammaydı anlayacağınız.
</p> 

<p align="justify">
&nbsp;&nbsp;&nbsp;&nbsp;
“Amirim yeraltı çetesinin işi bu diyor” dedi polislerden genççe bir tanesi.
<br>&nbsp;&nbsp;&nbsp;	“Nasıl yani, mafya gibi mi?” diye sordum anlamayarak, ne zamandır gazeteciyim bu <i>yeraltı çetesi</i> lafını ilk defa duymuştum. Gülümseyerek cevapladı:
<br>&nbsp;&nbsp;&nbsp;	“Hayır, bu öyle sıradan bir organize suç örgütü değil”.
<br>&nbsp;&nbsp;&nbsp;  Amire sordum:
<br>&nbsp;&nbsp;&nbsp;	“Apolitik terörizm gibi” diye yanıtladı, “Eylem var ama arkasında fikir yok.”.
<br>&nbsp;&nbsp;&nbsp;  “Bir mesaj vermeye mi çalışmışlar acaba?” dedim, güldü:
<br>&nbsp;&nbsp;&nbsp;	“Ne anlasınlar mesajdan, bir avuç sapık genç lan bunlar; geceleri oyun moyun oynamanın peşindeler… Ha bak, geçenlerde bir savcıyı öldürmüşlerdi ya, bildin mi, bıçakladılardı herifi, Kasım G…, ha onu da bu çete öldürdü işte.”.
</p> 

<p align="justify">
&nbsp;&nbsp;&nbsp;&nbsp;
Hatırlıyordum tabii ki, onun haberini de ben hazırlamıştım gazete için. Onun ölümünün böyle bir çeteyle alakası yoktu ama, savunduğu abisini hapse girmekten kurtaramadığı için gözü dönen küçük kardeşi öldürmüştü onu; göğsünden ve karnından altı defa bıçaklayarak. Bunu amire söyledim.
</p> 

<p align="justify">
&nbsp;&nbsp;&nbsp;&nbsp;
“Toysun sen daha, böyle böyle inandırıyorlar senin gibileri. Gelişi güzel adam öldürüyorlar bunlar. Birkaç aydır bu işteyim, yatıyorum kalkıyorum bu itler, ahanda şimdi bunlar kanıt işte al, demedim mi ben. Bak mesela, neden göğsünün üzerinden tek darbe, ha? Sence de canı sıkkın delinin tekinin yapacağı iş değil mi bu? Ya da geçen ay öldürülen şu ünlü televizyon spikeri kadın, neydi adı, Handan Z…?”
<br>&nbsp;&nbsp;&nbsp;	“Hande S." Evet onu da hatırlıyorum tabii ki, o haberi de ben hazırlamıştım. "Ama o kadın intihar etmişti, yanlışınız var. Kendini evinin balkonundan aşağı attı.”
<br>&nbsp;&nbsp;&nbsp;	“Attı attı da, bıçaklandıktan sonra attı.”
<br>&nbsp;&nbsp;&nbsp;	“Bıçaklandı mı?” diye sordum şaşırarak.
<br>&nbsp;&nbsp;&nbsp;	“Bıçaklandı tabii, aynı bu dilenci gibi.”
<br>&nbsp;&nbsp;&nbsp;	“Dört buçuk aylıkken düşük yapmış. Bir de beş senedir evli olduğu kocasının altı senelik ilişkisini öğrenince bunalıma girmiş kendini öldürmüş diye biliyorum.”
<br>&nbsp;&nbsp;&nbsp;	“Cesedi gördün mi ki sen? Ben oradaydım. Biliyorsun emniyet amiri benim, bu konularla ben ilgileniyorum. Yeraltı çetesinin işiydi. Nasıl dediysem öyle oldu. Neyse sen siktir et bunları… Bu konularda konuşmamam lazım, hele ki gazetecilerle.”
</p> 



<br><br>
<p class="paragraph1" ><b>2</b></p> 
<br>

<p align="justify">
&nbsp;&nbsp;&nbsp;&nbsp;
Tutarlı (!) iddialar bu kadardı. Bir de gerçekten tutarsız olanları vardı, intihar gibi. İddia her ne olursa olsun bu işin iç yüzü ortaya çıkmayacak diye düşünüyordum. Bu yüzden tinerci denilen gençleri bulmaya ya da en azından aramaya karar verdim. Mahalleli yerlerini bilmiyordu ve ilgilenmiyordu da. Polis de aynı ölçüde ilgisizdi. Akşam olmak üzereydi.
</p>

<p align="justify">
&nbsp;&nbsp;&nbsp;&nbsp;
Olay mahalline, eski otoparkın köşesine gittim. Polis, dilencinin ölü bedenini ve bu hayatta sahip olduğu tek şey diyebileceğiniz eski limon sandığını kaldırmıştı. Dilenciden geriye hiçbir şey kalmamıştı bu dünyada, bir isim bile. Aslında bir dilenci olmadığını bilmeme rağmen ondan hala öyle bahsediyordum çünkü kimse gerçek adını bilmiyordu. Konuştuğum herkes ona paradır giysidir, bir şeyler vermişti ama, bir dakikasını olsun ayırmamıştı adama. 
</p>

<p align="justify">
&nbsp;&nbsp;&nbsp;&nbsp;
En az yirmi senedir bu mahallede yaşadığını tahmin ediyordum çünkü konuştuğum gençlerin hemen hepsi onu çocukluklarından beri hatırlıyorlardı. Çoğuna göre, o oldum olası bir deliydi – delilikten anladıkları ne derseniz, adam içip içip kendi kendine konuşurmuş. Geriye kalanlarsa birbiriyle çelişen türlü türlü şeyler anlattılar: Önce mahallenin en eski sakini olan terziyle konuştum. Sevdiği kız, kendisi askerdeyken başkasına vardığı için adamın sokaklara düştüğünü söylüyordu; o günden beri de içmeye vermiş kendini. Bakkalsa buna kesinlikle karşı çıkıyordu. Onun da zamanında bu mahallenin sakinlerinden biri olduğunu (yani evi olan demek istiyor) ama çıkan bir yangında karısını ve iki çocuğunu ve de tabii ki evini kaybettikten sonra sokakta yaşamaya başladığını iddia ediyordu. Kıdem sırasında üçüncü gelen berberse adamın bir zamanlar tinerci olup bu mahalleye geldiğini, eski otoparkın köşesini beğenip oraya yerleştiğini söylemişti. Otoparkın eski sahibi ölünce, çocukları da bu yerle ilgilenmeyince terk edilmiş sayılan otopark arazisi çok hoşuna gitmiş dilencinin.
</p>

<p align="justify">
&nbsp;&nbsp;&nbsp;&nbsp;
Yerleşmesi kolay olmamış ama. Sağdan soldan bin bir zahmetle bulduğu şilteleri ve koltukları zabıtalar ikide bir götürüyormuş ve bu da yetmezmiş gibi rüzgârdan korunmak için kalaslar ve tuğlalarla kurmaya çabaladığı barakayı da yıkıyorlarmış. Zabıta, birkaç ay boyunca adamın düzenli olarak yıktıkları evini tekrar tekrar nasıl kurduğunu görünce, yaklaşan kışın da etkisiyle, pes etmiş sonunda. Mahalleli de yardım etmeye o zaman başlamış, bıraksın diye tiner huyunu. Hatta birkaç esnaf kalfalık bile teklif etmiş ama kabul etmemiş, “<i>Tiner onu çoktan delirtmişti çünkü</i>” diyor berber. Bir süre sonra bırakmış kullanmayı ama. Birkaç kişiyle daha konuştum ama kimsenin bir dediği diğerini tutmuyordu.
</p>

<p align="justify">
&nbsp;&nbsp;&nbsp;&nbsp;
Bu sırada tinerci iki gencin nerede olduğunu öğrendim berberin çırağından. Biri -Bekir- artık şehirde değilmiş, köyüne geri dönmüş. Diğeri -Ramazan- ise mahalleye on dakika uzak bir lokantada garsonmuş. Ben de onu görmeye gittim ve olaydan bahsettim.
</p>

<p align="justify">
&nbsp;&nbsp;&nbsp;&nbsp;
“Mübarek Abi öldü mü?” dedi sesi kısılarak, tezgâhın yanındaki sandalyeye düşermişcesine çöküverdi.
<br>&nbsp;&nbsp;&nbsp;	“İsmi Mübarek miydi?” diye sordum biraz şaşkın ve biraz da utançla karışık sevinçle.
<br>&nbsp;&nbsp;&nbsp;	“Hayır... Ben ve Bekir, Mübarek derdik ona, mübarek bir abimiz olduğundan. Bizi her zaman o küçük sofrasında misafir ederdi.” Durdu.
<br>&nbsp;&nbsp;&nbsp;	“Bir şişe rakı, şişe dediğime de bakma abi, pet şişe işte, öyle içmeyi severdi Mübarek abim. Neyse, bir şişeyi aştı mı uykusu gelirdi. Oracıkta şiltenin üzerine uzanır, nereden bulduysa illaki o günün gazetesini yorgan ederdi kendine.”
</p>

<p align="justify">
&nbsp;&nbsp;&nbsp;&nbsp;
Sonrasında bir saat kadar daha konuştuk Ramazan’la. Mübarek abisinden ve mahallede geçirdiği birkaç yıldan bahsetti:
<br>&nbsp;&nbsp;&nbsp;	“Tinerci değiliz biz abi, Bekir’le ben yani... Mahalleli neden öyle demiş anlamadım… Yan mahalledeki Rıza Ustamın yanında kalfalık yapıyorduk. Zaten onunla orada tanıştım abi ben.”
</p>

<p align="justify">
&nbsp;&nbsp;&nbsp;&nbsp;
Ramazan'ın dediğine göre Bekir'in ruhunda varmış biraz serserilik. Bir marangozun oğluymuş aslen ama kendi anlattığına göre çingenenin biri çalmış onu beş yaşında, analık yapmış ona… Ha bir de tinere alıştırıp dilendirmeye çalışmış, yankesicilik gibi meziyetler öğretmiş. Kaçmış tabii onu yanından. “Ama abi, bence anlattığı yalandı” diye de devam etti Ramazan, “Yok öyle kaçırılma maçırılma…Arada mahalleye akrabaları uğrayıp yiyecek ya da öyle başka öteberiler getirirlerdi.”. Evden muhtemelen kaçmış Bekir. Ailesi de küsmüş. Tabii oğlanı koca şehirde kimsesiz koymaya da gönülleri elvermemiş. Şehirdeki akrabalara her hafta bir şeyler yollarlarmış. 
</p>

<p align="justify">
&nbsp;&nbsp;&nbsp;&nbsp;
Ramazan’la tanıştığında on yedi yaşındaymış:
</p>

<p align="justify">
&nbsp;&nbsp;&nbsp;&nbsp;
“Ona kaçtıktan sonra ne yaptığını sordum, ‘Dünyayı gezdim’ dedi gülerek. Serserilik mi yaptın yani lan İstanbul'da diye sordum, kızdı birden. Bir daha da konuşmadık abi Bekir'le çocukluğunu. Bence ya çekiniyordu ya da utanıyordu...”. Şimdi de marangoz babasının yanına köye dönmüş. Aradaki o on iki sene boyunca neden dönmemiş de şimdi dönmüş bilmiyor Ramazan. Anladığım kadarıyla bu ikisi sık sık Mübarek’le geçiriyorlarmış gecelerini, ondan sevmiyormuş mahalleli bu ikisini. (Mübarek'e yardım edip de bu ikisini neden sevmiyorlarmış bilmiyorum, saf bir genç oysaki Ramazan).
</p>

<p align="justify">
&nbsp;&nbsp;&nbsp;&nbsp;
<i>Mübarek</i>'e dair elle tutulur bir şey öğrenemedim Ramazan’dan, sadece birlikte oturup radyodan maç dinlerler, biraz da rakı içerlermiş. <i>Mübarek</i> çok konuşkan değilmiş, geçmişinden bahsetmeyi de sevmezmiş. Konusu açılınca da muhabbeti evirip çevirip futbola getirirmiş.
</p>

<p align="justify">
&nbsp;&nbsp;&nbsp;&nbsp;
Ramazan'ın yanından ayrıldıktan sonra eve döndüm ve emniyet amirinin bahsettiği olayları inceledim. Diğer iki olayın bu cinayetle (hatta birbirleriyle bile) bir ilgisi yoktu. Arşivlerde <i>yeraltı çetesi</i> ile ilgili herhangi bir habere ya da makaleye rastlayamadım.
</p>

<p align="justify">
&nbsp;&nbsp;&nbsp;&nbsp;
Saat gece yarısına yaklaşıyordu ve bu haberi sabaha kadar tamamlamalıydım. Haber tamamdı aslında; faili meçhul bir cinayet vardı ve o şekilde kalmaya devam edecekti. Kimse daha fazlasıyla ilgilenmiyordu. Olay polisin umurunda değildi, <i>Mübarek</i>’i tanıyan, onunla aynı sokaklarda yaşayan insanların umurunda değildi.
</p>



<br><br>
<p class="paragraph1" ><b>3</b></p> 
<br>

<p align="justify">
&nbsp;&nbsp;&nbsp;&nbsp;
Gece boyu yazıp yazıp sildim. Toparlayamadım. Sabah olunca köşeye geri döndüm. Gitmeden bizim gazeteye uğradım, bugüne yazıyı yetiştiremeyeceğimi söyledim editörüme. “Ne demek yetiştiremiyorsun, gördüğünü duyduğunu yazacaktın işte”, diye söylendi. Ona açıklayamazdım, ya da açıklamak istemedim. “Daha büyük dedim, basit bir olay değil. <i>Yeraltı çetesinin</i> işiymiş. Bir ipucum var, onu kovalayacağım, biraz daha zaman tanı”, diyerek vakit kazanmaya çalıştım.
</p>

<p align="justify">
&nbsp;&nbsp;&nbsp;&nbsp;
Gazeteden çıkınca <i>Mübarek</i>’in boş arsadaki köşesine doğru yola koyuldum. Bir köşeye çekilip izlemeye başladım. Birkaç kişi uğradı gün boyunca. Birkaçının elinde paketler vardı. Belli ki duymamışlar. Bir vakit durup yollarına gittiler. Bütün gün bekledim kendi köşemde.
</p>

<p align="justify">
&nbsp;&nbsp;&nbsp;&nbsp;
Akşam geç vakit Ramazan geldi, kimseye görülmek istemiyor gibiydi. Elinde beyaza çalan bir pet şişe vardı. <i>Müberek</i>’in evine yaklaştı, önünde elindeki şişeyi açtı, bir kısmını yere döktü, kalanını da kafasına dikti. Sonra şişeyi yere koydu ve geldiği gibi kayboldu. Gece boyu başka kimse gelmedi.
</p>

<p align="justify">
&nbsp;&nbsp;&nbsp;&nbsp;
Olaydan iki gün sonra emniyete gittim, bir gelişme olup olmadığını öğrenmek için. Önce saçma bir tavırla karşılandım, “Sen bu şehirde her gün kaç kişi ölüyor biliyor musun?” diye azarladı beni bürodaki polislerden biri. Amirinin bu işin bir <i>yeraltı çetesinin</i> işi olduğunu söylediğini hatırlattım kendisine, “Saçmalama!” diye tersledi bu seferde, “Ne çetesi ne yeraltısı. Onlar ya romanlarda olur ya sizin gibi işgüzar gazetecilerin haberlerinde. Bizim ülkede biri bıçaklanmışsa ya kavgadır, ya namus cinayeti ya da cinnet geçiren herifçioğlunun bok yemesi.” Durdu bir an. “Söyle bakalım,” diye devam etti, “Nerede ne gün olmuştu bu olay?” kısaca anlattım, kayıtlardan aradı. Sonuçlara göz gezdirip, kendi kendine söylendi, “Allah Allah… Çarşamba olduğuna emin misin? Salı olmasın, o gece bar çıkışı bir arbedede biri bıçaklanmış sadece dediğin mahallede.” Kendisine, olayı daha detaylıca anlattım. Biraz daha baktı kayıtlara ama ne olayın kaydını ne de benzer bir kaydı bulamadı.
</p>

<p align="justify">
&nbsp;&nbsp;&nbsp;&nbsp;
Emniyetten çıkınca geri döndüm mahalleye, kimse acaba gelir mi diye. Bekledim ama nafile. Üçüncü günden sonra kimse gelmez oldu. Bir iki gün daha geldim. Beşinci gün, çöpçüler <i>Mübarek</i>’ten kalan koltuğu, limon sandığını ve evin kabasını götürdüler. Sonrasında da evin her geldiğimde daha da eksilmiş olduğunu gördüm. Beşinci günün akşamında gazeteye dönüp bu yazıyı yazmayacağımı söyledim. Mahalleliyle bir kavgaymış diye yalan söyledim editörüme.
</p>

<p align="justify">
&nbsp;&nbsp;&nbsp;&nbsp;
Yine de sonraki günler o boş arsaya tekrar tekrar döndüm. Kimse gelip gitmiyordu. Bir öğlen Ramazan’ın çalıştığı lokantaya gittim. Ramazan yoktu. Kasadaki çocuğa Ramazan’ı sordum. Birkaç gün önce işten ayrıldığını söyledi. Nedeni sordum, bilmiyorum dedi. Nerede olduğunu bilip bilmediğini sorduğumda, “Köyüme dönecem,” gibi bir şey dediğini işitmiş patrona. 
</p>

<p align="justify">
&nbsp;&nbsp;&nbsp;&nbsp;
Onuncu günde köşede hiçbir şey kalmamıştı, sanki kimse orada yaşamamış gibi duruyordu otopark arazisi. Sonraki günlerde birkaç kez daha geldim ama oraya uğrayan bir başkasını göremedim. Olaydan iki hafta geçtiğinde son bir kez gittim. Bir daha da dönmedim o boş arsaya.
</p>





<style>
  p {
    color: black;
  }
  .paragraph1 {
    font-size:  24px;
    text-align: center;
  }
  .paragraph2 {
    font-size:   20px;
    text-align:  center;
  }
  .paragraph3 {
    font-size:   20px;
    text-align:  right;
    font-weight: bold
  }
  .paragraph4 {
    font-size:   20px;
    text-align:  left;
    font-weight: bold
  }
</style>



<p align="right"><br><br>
2013 <br>
İstanbul
</p>


<p align="justify"> <br><br><br></p> 
* <a name="myfootnote1">[1]</a>: Kapak Resmi: Marianne von Werefkin  , <i>Biergarten</i>, 1907.  <a href="#f2">↩</a>

