---
layout: post
title: Kayıp Kedi Aranıyor!
---

<p align="center">
<img src="{{ site.baseurl }}/images/oyku/oyku_4_kedi.jpg" width="1080" class="center"/>
</p>    

<a name="f1">[[1]](#myfootnote1)</a>
{: style="text-align: right"}

<p align="justify">
&nbsp;&nbsp;&nbsp;&nbsp;
<p style="text-align: center;"> <b>1 - Ah Şu Kediler Yok Mu? </b> </p>
</p> 


<p align="justify">
&nbsp;&nbsp;&nbsp;&nbsp;
Kedilerden nefret ediyorum! Küçük sinsi varlıklar, durmadan ayak altında takılıyorlar, paçalara sürünüp, o tatlı gözlerini kocaman açıp gözlerinizin içine dikiyorlar, miyav! Miyav tabii, dilimizi bilmezler, iş tutmazlar, bütün gün yatar, acıkınca gezerler… Oh efendim! Bu nefreti sıradan bir nefret sanmayın ha, ne cehaletimden ne sevgisizliğimden ne de umursamamamdan. Aksine çok iyi tanırım onları, ciğerlerini bilirim, bilince de sevmem. Yine de çok ilginç bir iş yaparım, yani nefretimi bilenler öyle der; onlar beni benim kedileri tanıdığım gibi tanımazlar da ondan.
</p>

<p align="justify">
&nbsp;&nbsp;&nbsp;&nbsp;
“O kadar sevmiyorsan”, hemen sözlerini keserim, “Sevmiyor değilim, nefret ediyorum!”, seslerini biraz kısıp sinirle devam ederler, “O kadar da nefret ediyorsan, ne diye bütün gün onların peşinde koşar, kaybolanları bulup, evlerine döndürmeye çalışırsın?”. 
<br>
&nbsp;&nbsp;&nbsp;&nbsp;	“E dedim ya, nefret ediyorum!”
<br>
&nbsp;&nbsp;&nbsp;&nbsp;	“Ne alaka!”
<br>
&nbsp;&nbsp;&nbsp;&nbsp;	“Sokakları onlardan arındırıyorum işte! Sokaktan uzak olsunlar bana yeter. Ben de cani değilim ya canım!”.
</p>

<p align="justify">
&nbsp;&nbsp;&nbsp;&nbsp;
Evet, doğru tahmin ettiniz, kedi ödül avcısıyım ben! Kayıp ilanlarını kovalar sıcacık evlerinden kaçacak kadar dangalak olan kedileri bulup evlerine geri götürürüm. Kalan zamanımda da kedileri yuvalandırmaya çalışırım ama ödül avcılığımdan pek zamanım kalmaz.
</p>

<p align="justify">
&nbsp;&nbsp;&nbsp;&nbsp;
Yıllar içinde neredeyse kusursuz bir sistem geliştirdim zira kedileri bulmak pek öyle kolay değildir. Kolay olsa kaybeden bulurdu hemen. İlk olarak hiçbir iki kedi birbirine benzemez. Sıradan (kedi-seven) göz bunun ayrımına kolay varmaz. Üç kedi var sanır çoğu insan: Tekir, sarman, bulamaç. Bulamaç benim taksonomim. Sarı-siyah-beyaz üç renk olan dişi kediler değil. Vardır ya böyle siyah kediler ama yüzlerini boya kovasına sokmuş gibi sarı sarı noktalar vardır. Gri de olurlar bazen, önemli nokta sarı siyah benekleridir. Çirkin mi yoksa çok güzel mi olduklarını anlayamazsınız. Güzellerdir güzel olmasına ancak pisliklerdir, güzellikleri dışında sevilesi bir yanları yoktur. Tıpkı, tüm kediler gibi.
</p>

<p align="justify">
&nbsp;&nbsp;&nbsp;&nbsp;
Tabii bu üç türün dışında İran, Van, Ankara, British gibi menşeini bildikleri türler de vardır insanların ama elbette ki bu türler sokakta yaşamazlar, evden de kaçmazlar. Kaçarlarsa da bakanlar sokağa asla ilan asmaz, doğrudan özel dedektif tutarlar. Her şey gibi kedilik de sınıfsaldır.
</p>

<p align="justify">
&nbsp;&nbsp;&nbsp;&nbsp;
Neyse ne diyorduk, hiçbir iki kedi birbirine benzemez; yeter ki nasıl bakacağınızı bilin. Mesela tekirler: bu işin amatörleri sanır ki tekirleri kürklerindeki beyaz lekelerinden ayırt edebilirsiniz. Oysa o kadar çeşit çeşittirler ki… Öncelikle alınlarına bakmalısınız. M gibi bir işaretleri vardır, hepsinde farklıdır. Yuvarlak yüzlü ve uzun yüzlü olanları vardır. Ailesinde Norveçli yoksa kürkleri nispeten kısadır. Norveçli olanlar somona dayanamaz. (Norveçli olanlar yok mu, bu kedi denen türün ne tür bir bela olduğunu gözler önüne sererler. Bu tiplerin resmi ismi <i>Norveç Uzunkürklüsü</i>’dür. Fi tarihinde gemilerle gezerken İstanbul’a gelmiş burayı mesken bellemişlerdir. Ne kadar yayılmacı olduklarının bir başka kanıtı! Zaten Akdeniz’in doğusu, Mezopotamya menşeili bu ırk, kediler demek istiyorum, şu an dünyaya nasıl yayılmış bakın. Araç kullanmayı bilmezler yine de onların olmadığı sokak bulamazsınız dünya üzerinde). Buna binaen, tek tip tekir de yoktur; daha aşina olduğumuz griler olduğu gibi kumral tekirler de vardır. 
</p>

<p align="justify">
&nbsp;&nbsp;&nbsp;&nbsp;
Size daha komiğini söyleyeyim, gerçi tipleriyle alakalı değil, ama olsun yine de. Bunların isimleri. Tekir. Tekir ne demek Allahısen diye bir tekirin peşinde sokaklarda fink attığım ve elim boş bir şekilde evime döndüğüm nadir gecelerden birinde, bir hışımla evdeki ansiklopedinin <i>T-V</i> cildini açtım baktım. Hakikaten nedir bu tekir? Düşmanını tanı! Türkçe kökenlidir sanıyordum, hem küçük hem de büyük ünlü uyumuna uyuyordu nitekim. Ayrıca eski bir havası da yok değil. Çakıl, tıkır, bakır, tılsım gibi bir kelime olamaz mıydı? Olamazmış. Yunanca <i>tigris</i> kelimesinin zaman içinde bozulmuş haliymiş. <i>Tigris</i> yani kaplan… Paşamdaki cakaya bak. Kendini kaplan sanıyor diyeceğim ama belli ki sevenler kaplana benzetmiş onu, kerizler. İki fare yakaladı diye böyle göklere çıkarılır mı? 
</p>

<p align="justify">
&nbsp;&nbsp;&nbsp;&nbsp;
Sarmanlar sarıdan kızıla, turuncunun bin çeşit tonundaki kürkleriyle çıkarlar karşınıza (bir gün başarılı olursam hepsi evli olacak, sokaklarda sizi rahatsız etmeyecekler daha fazla). Onların da uzun ve kısa kürklüleri mevcuttur. Beyaz leke ve beneklerine girmiyorum bile. Neyse daha uzatmayayım, açarsınız okursunuz. Çeşit çeşitlerdir anlayacağınız, eğitimli bir göz ile çoğunu ayırt edebilirsiniz. Tek sorun çok fazla olmalarıdır, öyle elinizdeki ilanla, sokaklarda boş boş dolaşıp kayıp kedi filan bulamazsınız. Bir profesyonel gibi teknikler geliştirmeniz gerekir, tıpkı benim gibi.
</p>

<p align="justify">
&nbsp;&nbsp;&nbsp;&nbsp;
Geliştirdiğim ilk teknik kedi veri tabanı programımdır. Sokaklarda karşılaştığım her kediyi fotoğraflar, veri tabanıma eklerim. Yanımda taşıdığım taşınabilir baskülümle kilolarını, mezuramla boylarını ölçerim burundan kuyruğa. Karma aşılarını, iç dış parazitlerini takip ederim. Eksikse yaparım. (Her mahallede tanıdığım bir veteriner vardır. Bulduğum kedilerin [eğer varsa] ödüllerini asla kabul etmem. Geri ödemeye inanmam. Başka kayıp kedilerin bulunmasına destek olmalarını ya da mahallelerindeki kedilerin bakımını üstlenmelerini isterim kedi bakacak kadar keriz olanlardan. Çeşitli veterinerleri fonlatırım. Bir [ya da birkaç] kediyi sokaklardan çekmeleri yetmez, şu tüm hayvan oğlunun sokaklardan kurtarılmasına gayret ederim.) Yüzlerini profilden ve yandan, gövdelerini ise çeşitli açılardan fotoğraflarım. Eskiden bu kadarla kalıyordum ancak bu dışsal özellikler çabuk tanımalara her zaman imkân vermediğinden, kendi geliştirdiğim deri altı çipleri de sağ omuzlarına onlara zarar vermeyecek bir şekilde enjekte etmeye başladım. Kısa dalga yayın yapan bu çipler her kediye biricik bir kimlik numarası verir, bir kilometre yanlarındayken onları bulmama da imkan sağlar. Neden çipe geçtim? Çünkü ikinci tekniğim olan KEdi Yüz ve BEden Tanıma sistemim (KEYBET™) her zaman yüzde yüz kesinlikle çalışmaz. KEYBET benim geliştirdiğim bir yazılım. Telefonum üzerinden kullandığım bu uygulama fotoğrafını çektiğim kedilerin veri tabanımda olup olmadığını bulmamı sağlar. Dediğim gibi, eğitimli bir göz bile her zaman iki kediyi ayırt etmekte iyi değildir.
</p>

<p align="justify">
&nbsp;&nbsp;&nbsp;&nbsp;
Şu aralar da yine bir kedinin peşindeyim. Mahalledeki son kayıp kedi. Beyaz, pamuk gibi bir şey. Bulmak pek zor olmayacak diye düşünüyorum. Kara kediler gibi (yanlış sebeplerden sevilmez onlar ya neyse) beyazlar da zor görülür, kolay bulunur. Ama o da ne!
</p>





<p align="justify">
&nbsp;&nbsp;&nbsp;&nbsp;
<p style="text-align: center;"> <b>2 - Meslek Aşkı </b> </p>
</p>


<p align="justify">
&nbsp;&nbsp;&nbsp;&nbsp;
Duman Miskinpaşa gözüne çarpan ilan karşısında durakladı. Hemen not defterini çıkardı, ilanda yazanları not etti:
<br>
&nbsp;&nbsp;&nbsp;&nbsp;“Kedimiz Boncuk evden kaçtı. Siyah beyaz kürklü, sakin huylu bir kedidir. Renkli yeşil gözleri vardır. İsmine tepki verir (Duman yüzünü buruşturdu, <i>yalan, hiçbir kedi ismine tepki vermez, anlar ama vermez</i>). En son … tarihinde, Z… sokağında kayboldu. Bulana … lira ödül verilecektir. Kedimizi bulmamıza lütfen yardım edin. Boncuk hakkında bilgisi olanların lütfen … numarasını aramasını rica ederim.”
</p>

<p align="justify">
&nbsp;&nbsp;&nbsp;&nbsp;
İlanın en tepesinde yer alan “KAYIP” yazısının altında Boncuk’un evin çeşitli koltuklarında sırt üstü ve yana devrik pozlarda uyuklarkenki bir iki fotoğrafının yanı sıra kameraya değil uzaklara bakarken çok yakınından çekilmiş bir fotoğrafı da vardı. Duman hemen telefonunu çıkardı, Boncuk’u (veri tabanındaki kırk birinci Boncuk’tu, <i>Boncuk 41</i> diye kaydetti) ve fotoğraflarını veri tabanına ekledi. <i>Bulunacak ve sokaklardan kurtarılacak yeni bir kedi!</i> Hemen yola çıkmalı, sokakları dolaşmalı. Ceplerini kontrol etti, yeterince ciğer ve mama almıştı yanına. Cebinden telefonunu çıkardı, ilandaki numarayı tuşladı.
</p>

<p align="justify">
&nbsp;&nbsp;&nbsp;&nbsp;
“Alo?”
<br>
&nbsp;&nbsp;&nbsp;&nbsp;	“Merhaba! Acaba Boncuk’un bakıcılarından biriyle mi görüşüyorum? İlanda isminiz…”
<br>
&nbsp;&nbsp;&nbsp;&nbsp;	“Yoksa Boncuk’u buldunuz mu?” diye heyecanla Duman’ın sözünü kesti hattın diğer ucundaki ses. Duman bir an duraklayıp, sesi yanıtladı:
<br>
&nbsp;&nbsp;&nbsp;&nbsp;	“Maalesef daha değil…”, duraksadı, “Bay..?”
<br>
&nbsp;&nbsp;&nbsp;&nbsp;	“Cenk, ismim Cenk.”
<br>
&nbsp;&nbsp;&nbsp;&nbsp;	“Metin olun Cenk Bey! Onu iki gün içinde size ulaştıracağım. İzin verin size kendimi tanıtayım.” Karşısındaki ses daha cevap veremeden sözüne devam etti Duman, telefondan “El...” gibi duyulan sese aldırmadı, “Adım Duman Miskinpaşa. Profesyonel bir kedi avcısıyım. Sizden hiçbir ücret talep etmeyeceğim. Bir memur olmamama rağmen belediye ile anlaşmalı olarak çalıştığımı size söyleyebilirim. İşimin detaylarını yüz yüze olduğumuzda size aktaracağım. Eğer müsaitseniz, şu an size kapıdan uğramak isterim. Boncuk’un bulunması için çok elzem bir iki eşyayı sizden almalıyım. Acaba müsait misiniz şu an?”
<br>
&nbsp;&nbsp;&nbsp;&nbsp;	“Evet, evdeydim…”
<br>
&nbsp;&nbsp;&nbsp;&nbsp;	“Mükemmel! Üzerine sizin kokunuz sinmiş birkaç eski tişört ya da gömleğinizle, eğer varsa Boncuk’un sevdiği birkaç oyuncağa ya da battaniye gibi eşyasına ihtiyacım olacak. Lütfen bunları hazırlayınız. Apartman ve daire numaranız neydi acaba?”. Ses birkaç saniye duraksadı, uzunca bir nefesten sonra sorulan soruyu yanıtladı:
<br>
&nbsp;&nbsp;&nbsp;&nbsp;	“Yirmi dörde dört”
<br>
&nbsp;&nbsp;&nbsp;&nbsp;	“Muhteşem! Bundan tam olarak on beş dakika sonra kapınızda olacağım.” dedi ve anında telefonunu kapadı.
</p>

<p align="justify">
&nbsp;&nbsp;&nbsp;&nbsp;
<p style="text-align: center;"> <b>3 - Kedi Avı </b> </p>
</p>

<p align="justify">
&nbsp;&nbsp;&nbsp;&nbsp;
“Telefonda söylediğiniz şeyleri hazırladım. Onu…”
<br>
&nbsp;&nbsp;&nbsp;&nbsp;	“Onu” diye sözünü kesti, “Size söz veriyorum iki güne bulacağım.”. İki gün içinde bulamazsa, sonrasında bulmasının çok zor olacağını söylemedi. İstatistiklerle canını sıkmaya gerek yoktu, umudunu kırmaya, üzmeye. İki günü vardı. Yöntemleri izlemesi yeterliydi.
</p>

<p align="justify">
&nbsp;&nbsp;&nbsp;&nbsp;
İlk adım evin yakınlarına kutuları yerleştirmekti. Çantasından kartonlar çıkardı, düzeltip küçük kutular haline getirdi. Cenk Bey’in kendine verdiği battaniyeyi aldı, kutunun etrafına sürdü, sonrasında içine yerleştirdi. Aynı işlemi diğer kutulara da yaptı diğer eşyaları kullanarak. İlk kutuyu Boncuk’un oturduğu apartmanın önüne bıraktı. Çantasından bir kart daha çıkardı, kutunun üzerine yerleştirdi. Kartta, “Lütfen bu kutuyu yerinden almayın, kayıp bir kedinin evini bulabilmesi için yerleştirildi. Eğer içinde uyuyan bir kedi görürseniz lütfen … nolu telefona haber veriniz.” yazıyordu. Etrafına bakındı, kimseler yoktu. Çantasından küçük bir alet çıkardı, apartman kapısının üzerine, kolay görülmeyecek bir noktaya yerleştirdi. Burası tamamdı.
</p>

<p align="justify">
&nbsp;&nbsp;&nbsp;&nbsp;
Kalan iki kutudan birini sokağın ucundaki boş toprak alana bıraktı. Etrafına bakındı, kutuyu rahatça gözleyebileceği ve dikkat çekmeyecek bir nokta aradı. Toprak alanın karşısındaki köşede telefon kablolarının apartmana bağlandığı kutuyu fark etti. Kutunun yanına ikinci kamerasını bıraktı.
</p>

<p align="justify">
&nbsp;&nbsp;&nbsp;&nbsp;
Geldiği yöne doğru ilerledi, diğer sokağın caddeye açıldığı yerde kuytu bir yer bulmaya çalıştı. Sokak, yokuştaki bir cadde ile kesişiyordu. Çaprazındaki apartmanın bahçesinin dört yolla kesişen köşesi sokak seviyesinden yüksekteydi. Olası bir insan müdahalesinden uzaktı. Son kutuyu da oraya yerleştirdi. Şimdi tek yapacağı şey beklemekti. Birkaç saatte bir gelip kutuları kontrol etse yeterdi. Diğer kedinin kaybolduğu bölge de buradan çok uzak sayılmazdı. Haritasını çıkarıp mahalleyi inceledi. Yeni kutuların yerlerini haritanın üzerinde işaretledi. Tüm kutulara uğrayıp mahallenin neredeyse tamamını dolaşabileceği bir rota oluşturdu aklında. Haritayı katlayıp çantasına yerleştirdi, yola koyuldu.
</p>

<p align="justify">
&nbsp;&nbsp;&nbsp;&nbsp;
Ertesi gün mahalledeki ilk turunu daha yeni tamamlıyordu ki, yerleştirdiği kameralardan birinden telefonuna bir uyarı geldi. Telefonunu kontrol edip de gelen video bildirimi izlediğimde, sokağın sonundaki toprak alana yerleştirdiği kutunun içinde bir kedinin mışıl mışıl uyuduğunu gördü. Bingo!
</p>





<p align="justify">
&nbsp;&nbsp;&nbsp;&nbsp;
<p style="text-align: center;"> <b>4 - Firari Kediler </b> </p>
</p>


<p align="justify">
&nbsp;&nbsp;&nbsp;&nbsp;
Duman Miskinpaşa kararlı ve emin adımlarla arşınladığı Cihangir sokaklarında dolaşırken, her günkü arama ve gözlem rotasının daha ortasında, gözüne çarpan ilan ile olduğu yerde kalakaldı:
<br>
&nbsp;&nbsp;&nbsp;&nbsp;“Kedimiz Boncuk yine evden kaçtı. Siyah beyaz kürklü ve sakin huylu kedimiz (…)”
</p>

<p align="justify">
&nbsp;&nbsp;&nbsp;&nbsp;
Bu ilanı daha önce görmekle kalmamış, daha birkaç hafta önce Boncuk’u (<i>Boncuk 41</i>) evine kavuşturmuştu. Duman sayesinde sokaklardan bir kedi daha eksilmişti. Bu küçük başarının üzerinden daha bir ay bile (defterini açtı hemen, notlarını gözden geçirdi, <i>Boncuk 41</i> evden kaçalı yirmi yedi gün, bulunalı yirmi altı gün) geçmemişti. Evden kaçan kedilerin aynı kerizliği tekrar yapması bilinmedik bir şey değildi. Sokağın ve vahşi hayatın tadını alan saftorik kediler kapıların açılmasını gözler, evden tekrardan kaçıp sokaklarda şaşkına dönecekleri günü iple çekerlerdi. Pencereler ve balkonlar bu yeni dünyaya açılan mistik kapılar haline gelir, eskiden pervaza çıkmayı gözü yemeyen kediler nereden nereye atlayabilirim diye hesaplar yapmaya başlarlardı. Kedilerinin yeni keşfettikleri özgürlük hayalleri peşinde canlarını birbiri ardına harcayacağının farkında olan (ters-Stockholm Sendromundan mustarip) bakıcı ve hancılık görevlerini üstlenen, o kocaman ıslak gözlere ve yuvarlacık suratlara vurgun ve meftun ev sahipleri, kedilerinin bu yeni tavrını hemen fark eder, pencereleri asla vasistas konumunda kullanmaz, bir gün lazım olur da hava alırım açarım kaçar nemelazım deyip pencereleri kedi telleriyle kapattırır, balkona çıkış yasakları kor, evin kapısını da kedileri salondaysa ya da kucaklarında değilse asla açmaz ve en az bir sene daha sokakları bu fenafillah canlılardan uzak tutma görevlerini yerine getirirlerdi. Kısaca evden kaçan bir kedi kolay kolay bir seneden önce, yani salak ev sahibi artık bir şeyler değişmiştir diye inanıp da eski yasaklarını kısmaya, balkonun sınırlarını gevşetmeye, kapıyı Boncuk, Zeytin ya da Benek nerededir diye düşünmeden açmaya başlamadan önce, bir başka deyişle o sinsi kedinin günleri haftalara, haftaları aylara döndürdüğü yıldırma, saflık ve masumiyet politikası nihayetine ermeden, tek tek sabırla saydığı mahpus günleri bitip de sokaklara döneceği ve birkaç gün boyunca  tüm yaşamlarını sokaklarda geçirmiş bıçkın kedilerden doyasıya dayak yiyecekleri ikinci bir kaçış gününe dek çoğunlukla bir seneden fazlası geçmiş olurdu.
</p>

<p align="justify">
&nbsp;&nbsp;&nbsp;&nbsp;
Belki sadece Boncuk’un (<i>Boncuk 41</i>) tekrardan kaçtığını görmüş olsa, Duman öyle çok da şaşırmaz, not defterine ve veri tabanına Boncuk’u kaydeder, yoluna devam ederdi. Gelgelelim Boncuk, Duman’un son haftalarda tekrardan firar ettiğini gördüğü onuncu kediydi. Son yakaladığı yedi kediyle beraber eskilerden üç başka kedi son ay içinde firar etmişlerdi. Duvarları, tekrar tekrar firar eden kedilerin posterleri doldurmaya başlamıştı. 
</p>

<p align="justify">
&nbsp;&nbsp;&nbsp;&nbsp;
Kedilerin kayıtlı olduğu veri tabanı da son aylarda tekrar tekrar titriyor, "<i>X</i> (burada sevimli ya da yaratıcı [olduğuna inanılan] bir isim düşünün) yeniden evden kaçtı!"     gibi uyarılar veriyordu. Neyse ki onları çipliyordu Duman. Böylece hem bu çipleme ve takip işinden yerel veterinerlere fazladan bir fon sağlıyor, kırk yılın başında kaçan kedileri tekrardan kolayca yakalıyordu. Son aylarda tekrardan firar eden kedilerin sayısı, normalde kaçanların sayısının çokça üzerine çıkmıştı. Buna anlam veremiyordu. Normalde kedi sahiplenenler bu kadar dalgın olmuyor, bir kez kedisini kaybeden tekrar kaybetmemek için insanüstü önlemler alıyordu. Duman’ın her zaman endişelendiği üzere, kediler, anlaşılan bir iş çeviriyor olmalıydı.
</p>





<p align="justify">
&nbsp;&nbsp;&nbsp;&nbsp;
<p style="text-align: center;"> <b>5 - Av </b> </p>
</p>


<p align="justify">
&nbsp;&nbsp;&nbsp;&nbsp;
Elindeki kedi kafesi ile neredeyse hedefine ulaşmıştı. Tam karşısındaydı işte. Sokak arasındaki otopark gibi kullanılan boş arsanın ortasında duran metruk konteynırın içinde duruyordu Boncuk. Etrafıyla ilgisizdi. Patilerinin üzerinde yatmış, hiçbir şeye aldırmayan bir sfenks gibiydi. Sağına ve soluna bakındı, ardından esneyerek doğruldu. Arka patilerinin üzerine çöktü, sağ ön patisini yalamaya koyuldu. Sağ patisini yalıyor ve başına sürtüyordu. Başının temizliğinin tamam olduğuna karar verdi, sağ omzunu yaladı bir süre. Duman çok yavaş adımlarla Boncuk’a doğru yaklaşıyordu, daha fark edilmemişti. Sağ omzunun temizliği bittikten sonra sol patisine geçti Boncuk, bu sefer başının temizliğine daha az önem verdi, omuzuna doğru ilerledi. Duman yavaşça yaklaşmaktaydı. Omzundan göbeğine ilerletti dikkatini Boncuk. Sert hareketlerle göbeğini soldan ve sağdan sırasıyla yaladı. Neredeyse yanındaydı. Konteynırın az ilerisinde, Boncuk’un arada sırada dışarı doğrulttuğu endişeli bakışların uzağında. Bir adım daha atıp konteynırın yanına vardı. Bundan sonrası çok kritikti. Tek bir şansı vardı. Üzerine koşamazdı; kedi (ne kadar salak olursa olsun) üzerine gelen herifi fark eder, beş kiloluk çevik vücuduyla Duman’dan daha hızlı bir şekilde önce konteynırı sonra boş arsayı koşarak terk ederdi. Kaçtığı yetmezmiş gibi, çıkacağı yeterince yüksek bir yerden geriye dönüp Duman’ın gözlerinin içine bakar, başarısızlığını hatırlatırdı. Hayır, bu asla yaşanamazdı, ceviz iriliğinde bir beyne sahip bu beş kiloluk hayvanın maskarası olmayı göze alamazdı. Dikkatli olmalıydı. Tek bir şansı vardı. Atik olmalı ve bir anda hiçbir şeyden şüphelenmeyen avını elindeki kafese sokmalıydı. Derin bir nefes aldı. İçinden üçe kadar saydı. Bir… İki... Üç!
</p>

<p align="justify">
&nbsp;&nbsp;&nbsp;&nbsp;
Zıplayıp Boncuk’un üstüne doğru atladı ama daha neredeyse ayakları yerden kesilmeden karşısındaki hayvan nasıl olduysa hareketinin farkına varmış, ayakları yere değmeden konteynırın dışına kaçmıştı bile. Duman yere konup da elindeki kafesi Boncuk’un eskiden durduğu noktaya savurduğunda kedi çoktan fıydırmış, ondan metrelerce uzaklaşmıştı bile.
</p>

<p align="justify">
&nbsp;&nbsp;&nbsp;&nbsp;
İçinde onu bulamayacağını bile bile kafesin yanındaki telli boşluktan içine baktı. Boştu. Lanet olsun! Böyle muhteşem bir fırsatı nasıl kaçırmıştı. Orada duruyordu işte. Çok uzaklaşmamıştı. Birkaç metre ötesinde, konteynırın dışında. Gözlerini Duman’ın gözlerinin içine dikmişti. Birkaç saniye boyunca gözleri kenetli öylece durdular. Neden sonradır ki Boncuk kıpırdadı, büyük kaçışından önce kaldığı yerden, göbeğini yalamaya başladı.
</p>

<p align="justify">
&nbsp;&nbsp;&nbsp;&nbsp;
Duman sinirle derin bir nefes aldı, fısıldayarak <i>seni gidi</i> dedi, koşar adım hasmının üzerine atıldı. <i>Salak kedi, nasıl da yalanıyor, dur seni bir yakalayayım da sen görürsün</i>, diye içinden geçiriyordu ki ilk adımını atmasıyla konteynırın demir kapakları bir anda üzerine kapanıverdi. İkinci adımında yalpalayarak durdu. <i>N’oluyor lan!</i> Etrafına bakındı ama konteynırın zifiri karanlığında hiçbir şeyi göremedi. Birkaç saniye sonra gözleri karanlığa alıştı, etrafını olmasa da kendini, yakını, elindeki boş kafesi seçiverdi.
</p>

<p align="justify">
&nbsp;&nbsp;&nbsp;&nbsp;
“Kim var orada!” diye seslendi. Hiçbir cevap gelmedi. Yavaş adımlarla eskiden konteynırın girişi olan tarafa doğru ilerledi, eliyle duvarı izleyerek. Kapının oraya varınca eliyle ittirip açmaya çalıştı. Nafile. İçeri kilitlenmişti. Elindeki kafesi yere fırlattı, duvarları yumruklamaya başladı, “N’oluyor, çıkarın lan beni buradan!”. Duvarlara birkaç yumruk atmamıştı ki, ayağının altındaki zeminin sarsıldığını hissetti, dengesini kaybetti, karanlıkta savruldu, yere düşmeden eliyle kendini bir duvarda dengeledi. Ciğerlerindeki tüm nefesi kullanarak çığlıklar atmaya başladı.
</p>




<p align="justify">
&nbsp;&nbsp;&nbsp;&nbsp;
<p style="text-align: center;"> <b>6 - Tahir Adında Bir Kedi </b> </p>
</p>


<p align="justify">
&nbsp;&nbsp;&nbsp;&nbsp;
Dakikalarca karanlık içinde sallandığı ve dengesini bulmaya çalıştığı konteynır sonunda sert bir şekilde yere indi ve bir süre hareketsiz kaldı. Bir motor gürültüyle çalışmaya başladı, konteynırı dolduran sesin ne olduğunu anlayamadan tekrardan savrulduğunu hissetti. Dengesini yeniden kurdu. <i>Bir araca yüklendim</i>. Telefonunu çıkardı. Sinyal çekmiyordu. Araç bir yılan gibi sağa sola kıvrılarak uzunca dakikalar durmaksızın yoluna devam etti. Bir saat kadar sonra bir anda durdu. Motorun sesi kesildi.
</p>

<p align="justify">
&nbsp;&nbsp;&nbsp;&nbsp;
Duman elini tutunduğu duvardan çekmeksizin sabit durdu ve bekledi. Bakalım ne olacaktı. Birkaç saniye sonra konteynırın kapakları açıldı ve içeri gözlerini kamaştıran bir ışık doldurdu. Konteynırın girişinde bir adamın silueti belirdi. Dikkatli baktığında ışığın ortasında duran karanlık figürün sağ elini kaldırdığını ve kaldırdığı elinde bir silah tuttuğunu ve daha da önemlisi bu silahın kendisine doğrultulmuş olduğunu fark etti.
</p>

<p align="justify">
&nbsp;&nbsp;&nbsp;&nbsp;
&nbsp;&nbsp;&nbsp;&nbsp;“Hoş geldiniz!” diye karşıladı Duman’ı karanlık figür. Gözleri hala adamı seçemiyordu. Bir adım attı.
<br>
&nbsp;&nbsp;&nbsp;&nbsp;	“Orada kalınız,” diye devam etti adam, beklenmeyen bir neşeyle, silahı tuttuğu elini Duman’a doğru daha da kaldırarak. “Aynen öyle.” dedi gülerek, “Sözlerimiz tanışsa da gözlerimizin tanışmasına gerek olduğunu sanmıyorum.”
<br>
&nbsp;&nbsp;&nbsp;&nbsp;	“Kimsiniz!? Beni neden buraya hapsettiniz!?” diye endişeyle sordu Duman.
<br>
&nbsp;&nbsp;&nbsp;&nbsp;	“Tabii ki sizinle bu sohbeti yapabilmek için! Sizinle tanışmayı uzun zamandır istiyordum.”
<br>
&nbsp;&nbsp;&nbsp;&nbsp;	“Benimle mi?”
<br>
&nbsp;&nbsp;&nbsp;&nbsp;	“Evet, elbette, sizinle. Neden böylesine şaşırdınız ki? Sizin gibi yüce gönüllü biriyle tanışmak istememi neden yadırgıyorsunuz? Kadim ve güzel şehrimizin kedileri sizin sayenizde daha iyi koşullarda yaşıyorlar…”. Duman bir an karşısındakinin kendini bilmezliğinden güven alarak sözü devraldı:
<br>
&nbsp;&nbsp;&nbsp;&nbsp;	“Beni tanıdığınız pek söylenemez öyleyse, zira kedilerden nefret ettiğimi beni tanıyan herkes bilir.”
<br>
&nbsp;&nbsp;&nbsp;&nbsp;	“Canım, kedilere faydanızın dokunması, onlara daha iyi bir hayat sunmanız için duygularınızın pek de bir önemi olmadığını benden çok siz biliyorsunuz zaten. Bu konuda hatta, birbirimize benzediğimiz söylenebilir. Daha yüce veya ulvi amaçlara hizmet edebilmek için kişisel inanç ve hislerimizin pek önemi olmadığını eminim siz benden daha iyi biliyorsunuz. İnançlarımız uğruna doğru olanı yapabilmek için eyleme geçmek yeter de artar bile… Sizi kaçırmış olmamın sebebinin böyle bir eylem olduğunu söyleyebilirim.”
<br>
&nbsp;&nbsp;&nbsp;&nbsp;	“Kaçırmak mı? Kediler…”
<br>
&nbsp;&nbsp;&nbsp;&nbsp;	“Kaçırmak elbette. Başınıza geleni yanlış anlamanızı kesinlikle istemem. Kaçırıldınız. Ve bunun sebebi kediler.”
</p>


<p align="justify">
&nbsp;&nbsp;&nbsp;&nbsp;	Duman şaşkınlığını gizlemeye çalıştı, sesinin tonunu kontrol edemiyordu, kekeleyerek yanıtladı:
<br>
&nbsp;&nbsp;&nbsp;&nbsp;	“Galiba, galiba ortada bir yanlış anlaşılma var… Bay...?” 
<br>
&nbsp;&nbsp;&nbsp;&nbsp;	“Tahir. Tahir Kuşaklı”. Bir an duraksayıp kendini toparladı, devam etti:
<br>
&nbsp;&nbsp;&nbsp;&nbsp;	“Tahir Bey, inanıyorum ki ortada büyük bir yanlış anlaşılma var. Ve emin olun, bunu çok utanarak söylüyorum, ama galiba ne olduğunu biliyorum, ah, ne kadar utandığımı size anlatamam… Kedinizi, kedinizi yanlış bir eve mi bıraktım yoksa?”
<br>
&nbsp;&nbsp;&nbsp;&nbsp;	“Kesinlikle…”, uzunca bir duraksadı, “yanılıyorsunuz…” Duman kaşlarını şaşarak kaldırdı, tam söze başlıyordu ki, Tahir Kuşaklı hızlıca devam etti:
<br>
&nbsp;&nbsp;&nbsp;&nbsp;	“Ortada bir yanlış anlaşılma yok. Bir bilgi eksikliği var, o kadar. Size durumu açıkladığım zaman neden kaçırılmış olduğunuzu yüzde yüz anlayacaksınız. Yaşadığımız durumun da herhangi bir yanlış anlaşılmaya mahal bırakmayacak açıklıkta olduğunu fark edeceksiniz. Tek ihtiyacımız beni bir süre sabırla dinlemeniz.”
<br>
&nbsp;&nbsp;&nbsp;&nbsp;	“Elbette, elbette” diye endişeyle yanıtladı Duman, zaman kazanmaya çalışıyordu, ama ne için hiçbir fikri yoktu. Salak bir kedinin peşinden bir konteynıra girmiş, (kamyonu kullanan adamla kibar kibar konuşan deli aynı kişi değilse) bir grup tarafından, kelimenin tam anlamıyla kaçırılmıştı. Kimseyle bir husumeti yoktu, yasadışı (evet, adamın kameraları bilmemesini istiyordu ama onu kaçırma zahmetine katlanacak birinin bu bilgiyi gözden kaçırabileceğine de inanmıyordu ama ne diyorduk, evet, belki bu münferit eylem dışında) herhangi bir şey yapmamıştı. Arada kedilere dalaşan köpekler gördü mü araya girerdi ama bu yüzden kimsenin ona bir garez besleyeceğini sanmıyordu. Şu an ne yaşandığını kesinlikle anlayamıyordu. Konteynırın dışındaki adam aklından geçen endişeli düşünceleri aniden bölerek devam etti:
<br>
&nbsp;&nbsp;&nbsp;&nbsp;	“Dediğim gibi, tek dileğim beni sabırla dinlemeniz. Sabırsız da davranabilirsiniz, elbette, ama…” elinde tuttuğu silahı kısa bir anlığına sallayarak hatırlattı, “Günün sonunda beni dinlemiş olacağınız gerçekliğini değiştireceğini sanmıyorum.” Duman başını sallayarak onayladı.
<br>
&nbsp;&nbsp;&nbsp;&nbsp;	“Çok güzel! Ne diyorduk, evet, kediler! Bu kaçamak buluşmamızın müsebbibi o tatlı yaramaz hayvanlar. Sizin peşlerinden koşmak için tüm vaktinizi harcadığınız o güzel canlılar.”
<br>
&nbsp;&nbsp;&nbsp;&nbsp;	“Anlamıyorum…”
<br>
&nbsp;&nbsp;&nbsp;&nbsp;	“Müsaade edin,” diye sesini yükseltti Tahir, “Her şey açıklığa kavuşacak.” Boştaki eliyle cebinden bir şey çıkardı, yüzüne götürdü, alnını siler gibi hareketler yaptı.
<br>
&nbsp;&nbsp;&nbsp;&nbsp;	“Ne kadar da sıcak bir gün…”, göğsünün ortasında duran bir cisim belli belirsiz aralıklarla parlıyordu, metal bir yaka iğnesi olabilirdi. Cisimden yansıyan ışıklar Duman’ın gözünü alıyordu. Midesinin bulandığını hissetti. Tahir devam etti:
<br>
&nbsp;&nbsp;&nbsp;&nbsp;	“Azminize hayranım. Kediler için,” boştaki elini hızlıca havaya kaldırdı, “Evet, nefretinize rağmen kediler için, ya da siz kendinizi daha rahat hissedecekseniz, kendiniz için, yaptıklarınıza. Onları sokaklardan topluyorsunuz, onlara birer ev sağlamak için elinizden geleni yapıyorsunuz. Bir de tüm bunların üstüne, neredeyse hiçbir karşılık beklemiyorsunuz. Evet, ödülleri kabul etmediğinizi biliyorum, ama belediye ile yaptığınız anlaşma, sizin kendinizi geçindirmenize güç bela yetiyor. Oysa, sizin çalışkanlığınızda biri, sokaklardaki kedilerin gıda ve sağlık ihtiyaçlarını fonlayacağına kendi tatil kaçamaklarını çok rahatlıkla karşılayabilirdi. Sizi kesinlikle anlıyorum, beni yanlış anlamayın! Umarım bugünün sonunda, nasıl ki aramızda bir yanlış anlaşılma olmadığını fark edeceğiniz gibi, aslında birbirimize ne kadar benzediğimizi de fark edersiniz.
<br>
&nbsp;&nbsp;&nbsp;&nbsp;	“Zira, şimdiden, aslında size biraz da hayran olduğumu fark etmişsinizdir. Ve yine, aslında niyetimin size ne kadar benzediğimi kanıtlamak olduğunu, umarım, size dürüstçe itiraf ettiğim bu hayranlığımı işimin önüne geçirmeyerek göstermek olduğunu kabul edersiniz. Neyse ne diyordum, lafı çok uzattım, yollarımızın kesişmesine sebep olan şey işiniz, yani kediler.”
<br>
&nbsp;&nbsp;&nbsp;&nbsp;	Tekrardan elini kaldırdı:
<br>
&nbsp;&nbsp;&nbsp;&nbsp;	“Hayır hayır, bana karşı bireysel bir yanlışınız olmadı. Ancak, farkında olmadan çok değer verdiğim bir kuruma, Devlet’imize zarar verdiniz. Hayır, lütfen izin veriniz… Şu an sizin sustuğunuz, benim uzun tiradımla size olayı anlattığım kısımdayız.” Duraksadı. Karşısındakinin konuşmaya yeltenemeyeceğine inandıktan sonra devam etti:
<br>
&nbsp;&nbsp;&nbsp;&nbsp;	“Bunun gerçek bir diyalog olduğunu da sanmayınız lütfen. Çünkü değil. Ve dediğim gibi. Yanlış izlenimlere kapılmamızı istemiyorum bugün. Size olan saygımdan, sizi neden kaçırdığımı anlatıyorum sadece, aramızda yaşadıklarımız nihayetine ermeden önce. Dediğim gibi Devlet’e zarar verdiniz. Hayır, yanılıyorsunuz, sizin sandığınız sebepten değil. Elbette ki sokaklara kurduğunuz illegal kameraların farkındayız. 	Zararlı bir iş için kullanmadığınız için kameralarınızı kullanmanıza en başta karşı çıkmadık. Karşı çıkmadık, evet, ta ki siz, diğerkamlığınızın, özür diliyorum, bencilliğinizin sınırlarını genişletip, her türlü kediyi sahiplendirmeye karar verene dek. En başta bizim için bir sorun yoktu, kayıp bir iki kediyi buluyordunuz sonuçta. Ancak sonrasında, bu size yetmemeye başladı. Tüm kedileri sokaklardan kurtarmalıydınız, hepsini bir eve göndermeliydiniz. Sizi anlıyorum, ancak, bunu yapmamalıydınız. Hadi bunu yaptınız, tekrar tekrar kaçanların peşine böyle istekli düşmemeliydiniz. Kedilerin evde kalmak istemediğini anlamalıydınız.”

<p align="justify">
&nbsp;&nbsp;&nbsp;&nbsp;
Duman haklıydı, daha önce düşündükleri doğru çıkmıştı: kediler bir işi çeviriyordu. Anlamıştı, böyle tekrar tekrar kaçamayacaklarını, insanlardan birkaç işbirlikçi olmadan böyle bir işi başaramayacaklarını tahmin etmişti. Ancak olan olmuştu, deli bir kedi anarşisti Duman’ı kaçırmıştı. Devlet falan filan bir şeyler sallayıp yaptıklarına kılıf uydurmaya çalışıyordu. Hali vahimdi. Bu kedi anarşisti, kendini kedilerin cephesinde konumlandıracak kadar aklını kaçırmış bu manyak, Duman’a neler yapmazdı. Muhtemelen onu oracıkta öldürecekti. Avıyla son bir oyun oynuyordu. Tam kedilere yakışır bir hareket… Sonraki tüm sözlerini incelikle seçmeliydi, yanlış herhangi bir şey söyleyemezdi. Bu manyak onu oracıkta öyle öldürürdü. Bir süre sustu.
</p>

<p align="justify">
&nbsp;&nbsp;&nbsp;&nbsp;
“Saçma şeyler düşünmeyin” diye düşüncelerini böldü Tahir Duman’ın. “Sizin sandığınız gibi tüm kedilere olan davranışınız değil beni ilgilendiren. Sadece yanlış kedileri yanlış yerlere yöneltmiş olmanız. Lafı o kadar uzattım ki… Uzun lafın kısası, Devlet’in Kedi Muhbir Projesi, yani KEMPRO girişimine çokça zarar verdiniz. Sahadaki ajanlarımızı tekrar tekrar sahadan toplayıp, birer eve kıstınız…”
<br>
&nbsp;&nbsp;&nbsp;&nbsp;	“Kedileri?”
<br>
&nbsp;&nbsp;&nbsp;&nbsp;	“Kedileri, evet, ya da, daha doğrusu, ajanlarımızı.” Tahir dediklerinin Duman’ın yüzündeki şaşkınlığa pek de faydası olmadığını fark etti ve sözlerine devam etti:
<br>
&nbsp;&nbsp;&nbsp;&nbsp;	“O kediler,” duraksadı, “aslında kedi değillerdi. Hepsi değişimlerinden önce benim gibi Devlet’in birer memuruydu zaten. KEMPRO girişimi ile, Devlet’imizin yeni geliştirdiği ve tüm diğer devletlerden sakladığı gizli bir proje ile ajanlarımızın zihinlerini geçici olarak kedilerinkiyle yer değiştirebiliyoruz. Sizin de çok iyi bildiğinizi gibi, kimsenin dikkatini çekmeyen ancak her yere sızmayı başaran bu işgalci türden daha iyi bir ajan muhbir olabilir mi?”
<br>
&nbsp;&nbsp;&nbsp;&nbsp;	“Ajan kediler?”
<br>
&nbsp;&nbsp;&nbsp;&nbsp;	“Evet, sizin sokaklardan ve olası suç mahallerinden uzaklaştırdığınız, Devlet’imiz için canla başla çalışan kediler. Sizin sayenizde, sokaklarımız, daha güvensiz… Son bir yılda, sokaklardaki asayişi yüzde altmış beş arttırdığımız bu projemizin ajanlarının yüzde kırk beşini sokaklardan topladınız. Onları sokaklardan uzaklaştırıp yuvalandırdığınız yetmezmiş gibi, evlerinden kaçmayı çalışanları da siz tekrar tekrar yakalayıp işlerini yapmalarına engel oldunuz.” Büyük bir şaşkınlıkla kendini yineledi Duman:
<br>
&nbsp;&nbsp;&nbsp;&nbsp;	“Ajan kedilerin?”
<br>
&nbsp;&nbsp;&nbsp;&nbsp;	“Sahadaki ajanlarımızın, evet…” Adam cebinden bir şey çıkardı, bir an yüzü diğer elindeki nesneye döndü, “Evet, Ajan 789 gibi,” tekrardan Duman’a döndü, “ya da sizin kayıtlarınızda yer alan adıyla Boncuk 41, sizin yüzünüzden haftalardır işini yapamıyordu… Bu durumun bölümüme yöneltilmesiyle ben bu vakanın başına geçtim, ve her ne kadar size ve habersizce yaptığınız işe müthiş saygı duyuyor ve size muazzam bir sempati besliyorsam da, sizi durdurmak benim görevimdi.”
<br>
&nbsp;&nbsp;&nbsp;&nbsp;	“Anlamıyorum…” Duman’ın başı dönüyordu.
<br>
&nbsp;&nbsp;&nbsp;&nbsp;	“Bence anlıyorsunuz, sadece kabullenmek istemiyorsunuz. Çok basit aslında. İzin verin size kısaca özet geçeyim. Sokaklardaki kediler yüce Devlet’imiz için muhbirlik yapıyorlar. Bu kediler aslında bedenlerini geçici olarak Devlet’imizin ajanlarıyla değiştirmiş memur ajanlar. Siz bu ajanların işlerini yapmasına engel oluyorsunuz. Ben sizi durdurmak için buradayım. Bence anlaşılmayacak bir şey yok ortada. Siz bana katılmıyor musunuz yoksa?”
<br>
&nbsp;&nbsp;&nbsp;&nbsp;	“Saçma şeyler söylüyorsunuz, kediler…”
<br>
&nbsp;&nbsp;&nbsp;&nbsp;	“Ajanlık yapabilirler mi? Hayır, kendi hallerinde gerçekten çok sinir bozucular. Eğitilmeleri imkansız! Onlardan nefret etmekte tamamıyla haklısınız. Kimseye faydaları yok. Ancak, bedenlerini benim gibi Devlet’imizin çıkarlarını gözleyen bireylerle değiştirdiklerinde muhteşem muhbirlere dönüşüyorlar.”
<br>
&nbsp;&nbsp;&nbsp;&nbsp;	“Muhbirler…?”
<br>
&nbsp;&nbsp;&nbsp;&nbsp;	“Etraftan bilgi toplayan bireyler. Ama artık canım, siz de abartıyorsunuz. Bana bu kadar temel soruları soracaksanız, bu diyaloğu hiç gerçekleştirmeseydik keşke. Sizin gibi tutkularının peşinden koşan, hedefini bir an şaşırmayan bir insanın, başına gelecekleri metanet ile kabulleneceğini sanmıştım… Yanıldığımı söylemeyin bana lütfen… Yoksa yanılıyor muyum?”
<br>
&nbsp;&nbsp;&nbsp;&nbsp;	“Başıma gelecekler?” Artık öleceğini kesinlikle biliyordu. Karşısındaki adam kafasına oracıkta sıkacaktı, söyleyebileceği hiçbir şey de fikrini değiştirmeyecekti. Kaçabileceği hiçbir yer yoktu. Kapana kısılmıştı. Kutunun içindeydi. Koşmaya çalıştığı anda, karşısındaki deli onu vuracaktı. Durup, hiçbir şey yapmasa yine vurulacaktı. Ölümden başka bu kutudan bir çıkışı yoktu. Bu düşünceyle vücudu sertçe titredi, tüm bedeni ürperdi. Ölecekti. Bu anda ve şuracıkta. Üstelik bunun sebebi o lanet kedilerdi. Ölüp gidecekti, kimse de bunun farkında olmayacaktı. Adam sözüne devam etti:
<br>
&nbsp;&nbsp;&nbsp;&nbsp;	“Neden burada olduğumuza dair herhangi bir gizem ve yanlış anlaşılma kalmadığına göre, size ne olacağına dair de kafanızda beliren kara bulutları dağıtmalıyım. Hayır sizi öldürmeyeceğim,” Duman bir an rahatladı, “yine de sizi benzer eylemlerden menedecek bir işlem gerçekleştirmeliyim”. Hala anlamıyordu Duman, “İnanın benim için de zor, dediğim gibi, sizin gibi tutkulu birine bunu yapmak… Yine de başımıza gelecekleri bilerek yaşamıyor muyuz biraz da? Korkunun eylemlerimizde yeri yok! Yaşadık ve eyledik. Ardımızdan eserlerimiz konuşulacak, endişeniz olmasın, unutulmayacaksınız. Benim için daha çok endişelenseniz daha iyi olur.” Tahir güldü, “Yaptığım hiçbir şey bilinmeyecek, emeklerim, tutkularım, endişelerim, korkularım, arzularım, kim olduğum bile kalmayacak geriye… Yokluğum işimde ne kadar iyi olduğumu gösterecek bir tek, onu da kimse fark etmeyecek… Ancak bununla avunuyorum ben. Siz ise öyle misiniz? Yokluğunuzun hemen farkına varılacak, insanlar sizi, aylarca değil belki ama, hiç değilse haftalarca arayacak, unutmayacak. Endişelenmeyin. Arkanızda sizi özleyen onlarca insan bırakacaksınız. Metin olun. Unutulmayacaksınız!”
</p>

<p align="justify">
&nbsp;&nbsp;&nbsp;&nbsp;
Tahir sağ elini kaldırdı, siyah deri eldivenli avucunda sıkıca kavradığı silahını Duman’a doğrulttu ve tetiği çekti.
</p>




<p align="justify">
&nbsp;&nbsp;&nbsp;&nbsp;
<p style="text-align: center;"> <b>7 - Adı Duman </b> </p>
</p>


<p align="justify">
&nbsp;&nbsp;&nbsp;&nbsp;
Gözlerimi açtığımda konteynırda değildim artık. Etrafıma bakındım. Bir an nerede olduğumu çıkaramadım. Neden sonra Boncuk’un kaybolduğu sokakta olduğumu fark ettim. Boncuk için (ikinci kez) yerleştirdiğim kutu duruyordu. Cenk Beylerin apartmanının önündeki boş park alanındaydım. Eşyalarım gitmişti, çantam yoktu.
</p>

<p align="justify">
&nbsp;&nbsp;&nbsp;&nbsp;
Öylece etrafıma bakınıyordum ki, sokağın başından Cenk Bey’in geldiğini fark ettim. Hemen ona doğru koşmaya başladım.
</p>

<p align="justify">
&nbsp;&nbsp;&nbsp;&nbsp;
Beni görünce gülümsedi. Demek aradan bir aya yakın süre geçse de Boncuk’u bulduğumu unutmamıştı. Ona doğru yaklaştım. Garip. Hatırladığımdan daha uzundu, yaklaştıkça uzadı. Beni fark edince gülerek:
<br>
&nbsp;&nbsp;&nbsp;&nbsp;	“Ya sen de kimsin böyle, ne güzel gri bir kürkün var öyle.” dedi. Neler saçmalıyor bu adam, üzerimde her zamanki gibi pardösüm vardı. Yanına yaklaştım:
<br>
&nbsp;&nbsp;&nbsp;&nbsp;	“Bugün günlerden ne?” diye sordum heyecanla.
<br>
&nbsp;&nbsp;&nbsp;&nbsp;	“Nasıl da acıkmışsın öyle, mır mır geziyorsun. Nasıl kimse senin gibi güzel bir şeye mama vermedi?” dedi Cenk Bey. Neler saçmalıyordu. Kucağımda kedisiyle gittiğim insanların benden önce kedileriyle konuşmalarına alışıktım. Döndüm etrafıma baktım, Boncuk (gerçi onu görse çok daha heyecanlı olurdu) ya da başka bir kedi mi var diye. Etrafta kimsecikler yoktu. Sinirle:
<br>
&nbsp;&nbsp;&nbsp;&nbsp;	“Neler diyorsun be adam! Mamadan bana ne, bugün hangi gün diye sordum sana!” diye patladım. Dediklerimi duymamışçasına:
<br>
&nbsp;&nbsp;&nbsp;&nbsp;	“Sana bak sana, ne de konuşkanmışsın. Eminim bize gelsen, karnın bir güzel doysa, he, di mi güzelim benim… Bizim Boncuk’la da ne iyi anlaşırdın...” Gözleri doldu, sessizce durdu birkaç saniye. Sonra devam etti, “Bize gelmek ister misin, ha, ne dersin? Alayım mı seni?” diye yanıtladı beni. Delirmek üzereydim:
<br>
&nbsp;&nbsp;&nbsp;&nbsp;	“Senin evine ne diye geleyim be adam! Sen sorumu yanıtla, bugün ne gün? Ben nasıl geldim buraya?” Sabrım taşmıştı çoktan. Kolundan tutup silkmeye çalıştım bana cevap versin diye.
<br>
&nbsp;&nbsp;&nbsp;&nbsp;	“A-ah, sen ne sinirliymişsin öyle. Böyle kavgacı davranacaksan sana ev yok ha!” diyerek yanımdan geçip devam etti evine doğru. Peşinden koştum:
<br>
&nbsp;&nbsp;&nbsp;&nbsp;	“Dursana be, ne de hızlı yürüyorsun, sorumu yanıtla önce!”
</p>

<p align="justify">
&nbsp;&nbsp;&nbsp;&nbsp;
Cenk Bey kapıda durdu, “Yok valla, vazgeçtim, gel sen bize, Boncuk’u birlikte bekleyelim.”
</p>

<p align="justify">
&nbsp;&nbsp;&nbsp;&nbsp;
Tam, “Ne beklemesi, bana bir hafta ver Boncuk’u bulacağım” diyordum ki, Cenk Bey uzandı, bir anda beni kucağına aldı.
</p>

<p align="justify">
&nbsp;&nbsp;&nbsp;&nbsp;
Ben daha, “N’oluyor be!?” diyemeden apartmandan içeri giriverdik.
</p>

<p align="justify">  
<br>
&nbsp;&nbsp;&nbsp;&nbsp;
</p>

<p align="justify">  
<br>
&nbsp;&nbsp;&nbsp;&nbsp;
</p>


* <a name="myfootnote1">[1]</a>: Kapak Resmi: Louis Wain, The Bachelor Party. [↩](#f1)