---
layout: post
title: Günlük  
---
<img src="{{ site.baseurl }}/images/oyku/oyku_2_gunluk.jpg" width="720"/>


<p align="justify">
&nbsp;&nbsp;&nbsp;&nbsp;
Perver kendiyle başa çıkamıyordu. Mutluluk en güzel maskesiydi, umut en güzel mesken. Kendini bastırmak için insanın başka insanlara ihtiyacı vardı.
 Garip bir durumdu; hem kendi olabilmek hem de kendi
 olmamak için insana ihtiyaç duymak. Sabahları güzeldi, umut doluydu. Bazı günler haricinde, can sıkıntısıyla
 uyanmıyordu. Gün ilerledikçe çılgın hayallerle kendini kandırıyor, yapamayacağı şeylerin sözünü veriyordu kendine.
 Lisedeyken bir arkadaşıyla dalga geçiyordu. “Abi her gece içiyorsun işte, alkolik olmuşsun bile.”
 O zamanlar şanslıydı yine, kavramları olduğu gibi anlıyordu. Kendisinin de alkolik olduğunu anlayalı
 birkaç zaman olmuştu. Nedense, kafasına koyduklarını akşamları yapacağına inanıyordu. 
 Sadece yalnız kalmalıydı. Hayır hayır, zaten her zaman yalnız olduğunu, düzeltiyorum, yalnız hissettiğini biliyordu.
 Bu sefer farklıydı, fiziksel olarak da tek başına, evet aradığı kelime buydu, tek başına, nefret ediyorum karıştırmaktan yalnızlığı tek başıma olmakla, karıştırmamalıydı.
 Tek başına olduğunda halledecekti her şeyi.
 Hayatını düzene koyacaktı. Ajandasını açacak (önce aldıktan sonra) ve yazacaktı. Bugün bunlar yapılacak, bu hafta bunlar bitmeli... Bitmeliydi bitmesine ama akşamları öyle olmuyordu.
 Öyle akşam eve çakırkeyf gelmekle olmuyordu. 
 Yalnız kalmalıyım, pardon tek başıma, derken, kendisi en kalabalık akşamları oluyordu. Kafasında tanıdığı herkes cirit atıyor, ajandada kendilerine ayrılan tarihe aldırmadan çat kapı dalıyorlardı Perver’in odasına. 
 Perver’in odası asla boşalmıyordu. Neden yanında bu kadar insanla dolaşıyordu? Neden kendisine cevap vermeyecek insanları, cevaplarına karşılık vermeyeceği insanları, konuşamayacağı, iletişimi bittiği herkesi dolaştırıyordu yanında.
 Odasını bir türlü kendisine ayıramıyordu. Ne yapacaktı ki? Leyla’yı unutamamıştı.
 Unutmuştu aslında, sadece kendine acı çektirmeye o kadar alışmıştı ki, ondan vazgeçemiyordu.
 Nihil neydi peki? Bir başka kırbaç. İnsanlar daha odasını terk etmeden, kendini cezalandırmıştı bile.
 Bile bile kendine bunu yapıyordu. Yapma, yapma Perver. Ama Perver anlamıyordu; Perver pervasızdı, Perver salaktı, Perver saftı. Sonunda istediği olmuş, depresyonu tadıyordu. Eskiden kendine kızardı. Ne doğru düzgün bir acım var, ne doğru düzgün bir şey yapıyorum. “Distimi” kavramını öğrenince çok mutlu olmuştu. Çünkü kendine dair bir şeylerin yanlış olduğunu anlamış olmasına rağmen buna bir isim verip kendini normalleştiremiyor, böylece kendinden daha da yabancılaşamıyordu. Belki de tek tesellisi buydu ama bazen günlüğüne baktıkça kendini de kaybettiğini fark ediyor daha da yalnız hissediyordu. Kahrolsun yalnızlık. O kadar korkunç bir histi ki... İçindeki (yani liseden kalma) devrimci damar kızıyordu, böyle burjuva hastalıkları olduğu için. Yalnızlık. Açlığın yanında nedir ki, işten atılmanın, eve dönerken bir bombanın yolunda olup ölmenin, oğlunun gözlerinin önünde tutuklanıp bir daha ondan haber alamamanın, kardeşinin bir polis kurşunuyla öldürülmesinin yanında yalnızlık da neydi. Neden kendine gelemiyordun, neden sen de herkes gibi, yani aklı salim herkes gibi, biraz üzülüp silkelenip, eyleme geçemiyordun. Neden Perver neden? Neden kendine bu kadar kızıyordun? Bazen fark ediyordun ama, en büyük düşmanın kendindin ve kimse senden senin kendinden nefret ettiğin kadar nefret etmiyordu. 
 Daha da kötüsü, sana kızmıyorlardı bile. Kızamazlardı zaten, sen ayrıcalıklıydın. Bu yüzden herkesten daha cesur olmalı ve kendi üzerine gitmeliydin. Kendini hırpalamalı, dövmeli ve yok etmeliydin. Kendini bir yok edebilsen, o zaman güçlü olacaktın. Yok bir kere bir kere bunu yapabilsen mutlu olacaktın. Neden Perver neden mutlu olamıyordun neden daha önemli şeylerle uğraşmak yerine kendini paralıyordun. Belki de kendini öldürmeliydin. Bunu çok düşündün Perver, çok çok kereler neden bir kere bile eyleme geçmedin? Çünkü kendini çok beğeniyordun, zaten bunu biliyordun, yoksa neden kendinle bu kadar uğraşasın, kendini sevmesen bu kadar takılır mıydın yalnızlığına?
 </p>
 
<p align="justify">
&nbsp;&nbsp;&nbsp;&nbsp;
Madem kendini öldürmüyorsun bir şeyler yapsana Perver. Herhangi ama herhangi bir şey ya, en azından dışarı çık bi bak. Kendini sevmiyorsun anladık, kendini belki de asla sevmeyeceksin ve bu yüzden kimseyi sevemeyeceksin ve artık buna alışsan iyi olur çünkü artık sen de fark etmişsindir ki uzun zamandır dolanıyor kafanda bu fikirler, kimseyi sevemeyeceksin, kimse de seni sevemeyecek, hayır asla sevemeyecek, çünkü kimse sana yaklaşmak istese bile yaklaşamayacak çünkü sen bir korkaksın Perver ve kendine dahi söylemediğin şeyleri nasıl başlarına söyleyeceksin, nasıl sen daha kabul edemezken kendini, insanlar senin bir resmini, bir yansımanı sevecekler, sevecekleri ancak bir yanılsama olacak ancak bir yakınsama çünkü asla kimse seni tanıyamayacak asla kimse seni sevemeyecek sevseler dahi inanmayacaksın inanamayacaksın nasıl olur da bu aşağılıktan da aşağılık kibirli ama güçsüz garip varlığı sevebilirler ki zaten zaten onlara inanmayacaksın inanamayacaksın çünkü sen hepsinden daha iyi biliyorsun hepsinden daha iyi tanıyorsun kendini sen kendinden bu kadar nefret ederken insanlar seni sevmiyor olacaklar ancak acıyacaklar ancak sana acıyacaklar aynı o çok sevdiğin delik deşik renkli kazakların gibi kimse anlamayacak neden delikli kazakları giydiğini sadece sana acıdıkları için anlıyormuş gibi yapacaklar seni seviyormuş gibi davranacaklar ve sen sonunda tatmin olacaksın SEN SEN herşeyi bilen SEN sonunda diyeceksin ki BEN haklıydım BEN biliyordum en başından beri her şey bir numaraydı ve BENİ asla sevmediniz BEN kazandım BEN BEN BEN diye bir gece daha sarhoş ağlayarak uyuyacaksın Perver. Kendine kazdığın kuyuda boğulurken tatmin bile olamayacaksın. Bu öyle bir döngü ki, dön dolaş Perver, dön dolaş da kendine bak. Bat dünya bat. Ama batmayacak, dünya senle de sensiz de devam edecek Perver bu kötü bir şey değil. Bu gece yat uyu. Düşün. Daha çok fazla gecen olacak tek başına yalnız. Tüm dünyadan dilediğin affı kendine belki bir gün vereceksin. Bir gün. Ama bugün değil. Bir gün. Sen de alışacaksın, kendi korkalığına, tüm dünyanın korkaklığına. Şansına, kendi korkaklığını yenmen daha kolay olacak, ve o gün... Ve o gün bakalım kendinden nefret edecek misin?
 </p>