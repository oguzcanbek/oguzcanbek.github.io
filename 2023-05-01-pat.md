---
layout: post
title: Pat
---

<img src="{{ site.baseurl }}/images/oyku_1_tove_jansson.png" width="1080"/>




<p align="justify">
&nbsp;&nbsp;&nbsp;&nbsp;
“Şah!” dedi sonunda üniformalı genç adam, “Ve endişelenecek hiçbir şey yok diyorum gerçekten… Lütfen, bana inanın…” diye devam etti. Gök mavisiydi üzerindeki üniforma. Sesi, hali tavrı gayet rahattı. Daha bu sabah ütülediği üniformasının yakası ve omuzlarını süsleyen gümüşi çiçek desenleri, bedeni hareket ettikçe beyaz bir toz tabakasının altından parıldıyordu yer yer. Omuzlarındaki gül desenlerinin arasına işlenmiş iki sıra geyik boynuzu, bilen gözlere onun artık bir üsteğmen değil de yüzbaşı olduğunu imliyordu.
</p>

<p align="justify">
&nbsp;&nbsp;&nbsp;&nbsp;
Sabahın ilk ışıkları yükselmeden cepheden eve döndüğü vakit kimseleri uyandırmadan odasına girivermişti. Çini sobasını yakmış, üzerinde bir tas su kaynatmıştı. Suyun birazıyla çamur içindeki yüzünü ve bedenini yıkamış, kalanıyla tıraş olmuştu. Sadece törenlerde giydiği gök mavisi üniformasını yatağının yanında duran işlemeli ceviz sandıktan çıkarmış, kirli üniformasını katlayıp sandığın üzerine bırakmıştı. En son da yine sandığının bir köşesine sakladığı briyantin ile saçlarını sol kulağının üzerinden ayırıp geriye doğru taramıştı. Bu haliyle kimse son bir aydır şehrin neredeyse hudutlarına kadar gerileyen cephede kazılı siperlerde ya da yeri geldiğinde şehir surlarının dışına taşınan komuta merkezinde yatıp kalktığına inanamazdı.
</p>

<p align="justify">
&nbsp;&nbsp;&nbsp;&nbsp;
Ablasına dönerek “Hem öyle olsa beni cepheden izne gönderirler miydi?” diye sordu. Eve dönüşünün yarattığı heyecan ve mutluluk pek uzun sürmemişti.
</p>

<p align="justify">
&nbsp;&nbsp;&nbsp;&nbsp;
Üniformalı adamın karşısında oturan çocuk, bir süre düşündükten sonra vezirini ilerletti ve şahını tehlikeye atan fili yedi ve taşı oyun tahtasının dışına taşıdı. Dönüp genç adama baktı vakur bir edayla. Genç adamın yüzünde bir anlığına beliren şaşkınlık ifadesi yerini tatlı bir tebessüme bıraktı, “Aferin,” dedi, “artık babamdan da iyisin!”. Oyunu birkaç saniye inceledikten sonra kalan tek atını kardeşinin vezirinin üzerine sürdü: “Yine de hala öğrenmen gereken çok şey var.” 
</p>

<p align="justify">
&nbsp;&nbsp;&nbsp;&nbsp;
Ani bir hareketle koltuğundan kalkıp kardeşine doğru uzanarak afallayan çocuğun saçlarını sevdi. Genç adamın bu ufak şefkat gösterisi büyük bir patlama sesiyle kesildi. Camların zangırtısı kristal avizenin şangırtılarına karışıyordu. Tüm bu gümbürtünün arasından ablasının tiz kahkahaları işitiliyordu, kesik kesik:
</p>

<p align="justify">
&nbsp;&nbsp;&nbsp;&nbsp;
“Endişelenmeyelimmiş! Dün akşamdan beri şehri bombalıyorlar Karl.”. Tavandan dökülen toz boyaları siyah dantel işlemeli elbisesinin eteklerinden silkeliyordu bir yandan hırsla, “Bütün gece uçak motorlarının gürültüsü ve havan toplarının bombardımanı yüzünden bir an olsun gözümüzü yumamadık. Gazetelerde bile şehrin düşmek üzere olduğu yazılıyor artık, acilen şehir boşaltılmalıymış. Düşman on, on beş kilometre ötemize kadar ilerlemiş…”. Yaklaşan bir havan topunun ıslığını duyunca Clara durakladı. Islığın tedirgin edici sesiyle herkes sanki görebileceklermiş gibi başını pencerelere çevirdi, nefesler tutulmuştu. Birkaç saniye sonra ta uzaklardan başka bir patlamanın sesi duyuldu, bir an sonra da bina sallandı, duvarlardaki sıva çatlamış, toz toprak içinde kalmıştı oda. Clara sözlerine devam etti:
 </p>

<p align="justify">
&nbsp;&nbsp;&nbsp;&nbsp;
“Babam bile her şeyin farkında. Geçen sabah kahvesiyle gazetesini götürdüğümde odasına, gözlerinden yaşların döküldüğünü fark ettim. Neyin var dediğimde yalan söyledi ama o bile kabullendi artık. Artık her şey için çok -”, Clara sözünü tamamlayamadan kapı açıldı, kolunun altında gazetesiyle yaşlı bir adam girdi içeri:
 </p>
    
<p align="justify">
&nbsp;&nbsp;&nbsp;&nbsp;
“Haa ne dedin? Benden mi bahsediyorsun Clara?” Clara babasının sağlam kulağına dönüp sesini yükselterek, “Yok babacım, hiçbir şey demedim…” diye seslendi. Agatha, dudaklarındaki sigarayı indirdi, kocasına doğru bağırdı:
</p>
    
<p align="justify">
&nbsp;&nbsp;&nbsp;&nbsp;
“Joseph geç şöyle karşıma otur! Clara sen de git üzerini değiştir. Kardeşin cepheden dönmüş, karalarınla hepimizin içini karartıyorsun…” Sertçe sigarasının külünü önündeki küllüğe silkeledi. Clara annesini duymamışçasına devam etti:
</p>

<p align="justify">
&nbsp;&nbsp;&nbsp;&nbsp;
“Cephe dediğiniz şehrin az ilerisi. Doğrusunu söylemek gerekirse neden döndüğünü anlamış da değilim. Dediğin gibi endişelenecek hiçbir şey olmasaydı bile,”, sözüne ara verip, eteklerindeki tozları silkeledi, “benim Erich’im asla görevini bırakmazdı.”, diğer elindeki mendiliyle yaşaran gözlerini sildi, “Ayrıca neden siyah giydiğimi çok biliyorsunuz sevgili anneciğim…”
</p>

<p align="justify">
&nbsp;&nbsp;&nbsp;&nbsp;
“Biliyorum ama iki senedir neden başka renk giymediğini artık anlayamıyorum! Tanrı şahidimdir, İmparator’a uzun ömürler versin,”, masada duran küçük likör bardağını havaya kaldırdıktan sonra dudaklarına götürdü, bir yudum aldı ve kararlı bir sesle, “Zafer yakın!” dedi. Karl gözlerini önündeki oyundan ayırmadan başını salladı. Clara annesine cevap vermeyip alaycı bir kahkahayla yetindi. Joseph, Clara’nın omzunu sıkıp hafifçe okşadı, gözünden dökülen bir damla yaşı diğer elinin başparmağıyla silerek kızını saçlarından hafifçe öptü; Clara başını hafifçe eğip babasının kolunu sıktı. Sonrasında Agatha’nın yanına, yemek masasının öbür ucundaki yerine geçmek için yürürken Joseph, Karl’ın yanına gelince durakladı, oğullarının oynadığı oyuna takıldı bakışları. Satranç tahtasını birkaç saniye inceledikten sonra “Sıra hanginizde?” diye sordu.
</p>

<p align="justify">
&nbsp;&nbsp;&nbsp;&nbsp;
“Jonas’ta baba.” diye yanıtladı Karl.
</p>
    
<p align="justify">
&nbsp;&nbsp;&nbsp;&nbsp;
“Öyleyse kale B12’ye.”
</p>

<p align="justify">
&nbsp;&nbsp;&nbsp;&nbsp;
Jonas önündeki oyuna odaklanmaktan babasının dediklerini duymamıştı ama Karl gülerek babasına döndü:
</p>

<p align="justify">
&nbsp;&nbsp;&nbsp;&nbsp;
“Sevgili babacım, satrançta B12 numaralı bir kare yok.”
</p>   
    
<p align="justify">
&nbsp;&nbsp;&nbsp;&nbsp;
“Daha iyi ya oğlum, beklemedikleri yerden saldıracaksınız, etraflarından dolaşıp, oyunun dışından, hızlıca, kalelerle… Tıpkı…”
</p>
   
<p align="justify">
&nbsp;&nbsp;&nbsp;&nbsp;
“Saçmalama Joseph!” diye gürledi Agatha, neredeyse bir anlık şaşkınlıkla herkes pencerelere döndü. “Geç şöyle karşıma. Çocuklara karışma!”. Joseph boynunu büktü, karısının yanına geçti. Karl, hamlesine karar vermeye çalışan Jonas’a bir bakış attı, yakında bir hamlenin oynamayacağını sezip ablasına döndü:
</p>

<p align="justify">
&nbsp;&nbsp;&nbsp;&nbsp;
“Gazetelerde yazana aldırış etmeyin ablacığım, onlar korkuyorlar, korktukları için de böyle saçma şeyler yazıyorlar. Öncelikle şehrimizin savunma hatları nereden baksanız en az elli elli beş kilometre uzağımızda.” Durakladı. Sanki ailesinden başka evde onu dinliyor olabilecek biri varmış gibi odada gözlerini gezdirdi, kimsenin olmadığına kanaat getirdikten sonra sözlerine devam etti, “Hem bu herkesten gizleniyor,” yeni rütbesinden ve rütbesiyle birlikte gelen yeni mevkiinden gurur duyuyordu, “yani daha düşük rütbeli subaylar daha bunu bilmiyorlar ama biliyorsunuz artık Graf von Verlien’in yaveri olarak, genel kurmayda bulunma ayrıcalığına nail oluyorum zaman zaman, ve size ancak şu kadarını söyleyebilirim ki konuşulan yeni bir saldırı planı var.” Baba Joseph başını gazetesinden kaldırdı, Agatha kadehinden bir yudum aldı. Clara kardeşinin sözlerini dinlemeden pencereden uzakları, ufakta tüten tepeleri izliyordu. “Saldırıyı kıracağız. Belki de”, babasına doğru döndü, “sizin biraz önce dediğinizden farksız, beklenmedik bir hamleyle.”
</p>
   
<p align="justify">
&nbsp;&nbsp;&nbsp;&nbsp;
“Şah!” diye bağırdı bir anda Jonas, “Şah ve mat!”. Sese şaşıran Karl oyuna döndü ve Jonas’ın fillerinden birinin piyonları aşıp, kendi taşlarının saldıramayacağı bir pozisyonda şahının karşısında durduğunu gördü. Bir tahtaya baktı, bir kardeşinin gülen yüzüne. Afallamıştı. Oyun boyunca yüzünden eksik olmayan kaygısız tebessüm bir anda yok oluverdi. Kaşlarını çattı, gözlerini oyun tahtasında gezdirdi, olasılıkları tarttı, kendini kurtaracak hamleyi bir türlü bulamadı. Sonunda kardeşine döndü:
</p>
    
<p align="justify">
&nbsp;&nbsp;&nbsp;&nbsp;
“Böyle biteceğini tahmin edememiştim” dedi.
</p>
