---
layout: post
title: 365 Numaralı Daire
---

<p align="center">
<img src="{{ site.baseurl }}/images/oyku/oyku_5_365.jpg" width="1080" class="center"/>
</p>    

<a name="f2">[[1]](#myfootnote1)</a>
{: style="text-align: right"}


<style>
  p {
    color: black;
  }
  .paragraph1 {
    font-size:  24px;
    text-align: center;
  }
  .paragraph2 {
    font-size:   20px;
    text-align:  center;
  }
  .paragraph3 {
    font-size:   20px;
    text-align:  right;
    font-weight: bold
  }
  .paragraph4 {
    font-size:   20px;
    text-align:  left;
    font-weight: bold
  }
</style>


<p class="paragraph1" >
<b>Giriş</b>
</p> 


<p align="justify">
&nbsp;&nbsp;&nbsp;&nbsp;
Şehrin üzerine çöken kül ve toz tabakası ilkbaharın tembel rüzgarlarıyla dağılmaya başlayıp da yıkıntılar tekrardan ulaşılabilir olduğunda şehrin sonunu getiren felaketin üzerinden çok haftalar geçmişti. Gözü pek bilim insanları kaynağını hala daha bulamadıkları salgına (veyahut hastalığın hayatta kalan birileri aracılığıyla yeniden salgına sebep olacağı gerçekliğine) aldırmadan bir zamanların en ihtişamlı şehrinde arama kurtarma çalışmalarına başladılar. Sonuç beklediklerinden farklı çıkmadı. 
</p>

<p align="justify">
&nbsp;&nbsp;&nbsp;&nbsp;
Bir zamanlar sakinlerinin milyonları bulduğu bu muhteşem sanat ve bilim başkentinde yaşayan tek bir can bile kalmamıştı.
</p>

<p align="justify">
&nbsp;&nbsp;&nbsp;&nbsp;
Artık üstlerinde ne o güzel gümüş işlemeleri duran ne de gökkuşağının alacalı renkleriyle göz alan şimdinin yıkık sütunlarının bir zamanlar sırtlandığı o kudretli dev kapılardan geçip de şehrin doğu girişinden şehre adımını atan, insanın  yaratmış olduğu o muhteşem kalabalık caddelerin ve göz alabildiğince devam eden  sıra sıra bahçelerin oluşturduğu vahalara, boğazın boylu boyunca kıvrılarak uzandığı bu ihtişamlı vadiye bakan bir insan, ki hayatında bir kere olsun şehre gelip de kendi gözleriyle görmüş olmasına bile gerek yok yeter ki şehrin o akıl almaz tasvirlerinden birini bile görmüş, okumuş ya da hatta dinlemiş olsun, zamanında şehrin tüm o zenginliği, kudreti, tüm o yaldızlarla bezeli ihtişamlı kulelerini, metalin en güzelini kendine ayıran saraylarını, saraylar ne kelime, sarayların yanlarında birer tahta kulübe gibi kaldığı mermer, çelik, beton ve kaymaktaşı tapınak ve mabetlerine şahit olan kişi şimdi işte yine o kapılardan geçip de gözlerini vadiye diktiğinde çok, çok, çok ama çok garip bir manzarayla karşılaşır ve şaşırır. Görmeyi umutla beklediği o kırmızı altın sarısı kubbeler, günbatımıyla eriyip, şehrin ateşiyle yanan kızıl damlar ve ışık huzmeleri gibi göğe uzanan bembeyaz kulelerinin, o çılgın aydınlığın yerine kıştan kalma, gri, puslu ve soluk bir ufuk görünür gözüne. Ve bir zamanlar insanlığın en büyük başarısı sandığı o hayat dolu şehrin yerinde, yitik sokaklarının ardında kalan boşlukta, sadece ölümün kol gezdiğini fark eder.
</p>

<p align="justify">
&nbsp;&nbsp;&nbsp;&nbsp;
Nitekim o yıkık sütunları arkalarında bırakıp da bu puslu ve karanlık, ölünün gitgide çürüyen ve katılaşan etinin rengindeki ufka ve yıkımla yoğrulmuş tepelere bakan herkes aynı katlanılmaz acıyla duraksadı. Bu manzaranın önünde kalpleri bir an çarpmayı unuttu ve bir çığlık ciğerlerinden dudaklarına taşamadan boğazlarında düğümlendi. Yaşların usulca kenarlarında pınar olduğu gözleriyle zamanında tüm o koşturmacaya, tüm o itiş kakışa, tüm o mucizevi şaşkınlığa hayat veren tepelere baktıklarında tanıdık hiçbir şeyi göremediler. Bir tek harabeler kalmıştı geride ve bir de anıların bile terk ettiği ölü, beton tepeler. Arama günlerce sürdü, sonunda yalnız bir tek şeyi bulabildiler.
</p>

<p align="justify">
&nbsp;&nbsp;&nbsp;&nbsp;
Hiçbir mekân, hiçbir anıt, hiçbir sokak, cadde, bulvar, hiçbir ev, apartman, kale, şehrin hiçbir suru, duvarı, kemeri, hiçbir cami, kilise, sinagog ya da tapınak, hiçbir şey… Şehrin yapılarının hiçbirinden tek bir iz bile kalmamıştı, sadece  tuzla buz olmuş beton, metal ve çelik. Bir zamanlar her şeye meydan okuyan o yaldızlı kulelerin kristal parlak camları, her mabedin alçakgönüllülükle yerleştirilmiş rengarenk vitrayları, her binanın toz turuncu güneş batarken silueti, sonsuza uzanan bahçelerin çılgın yeşili, denizin bin bir mavisi, ışığın camlarda tutuşup parlayan ateşi, şehrin gecelerinin titrek buzlu mavisi ve bulvarlarını süsleyen lambaların sarısı yitip gitmiş, artlarında çürük ve ölü bir bitki örtüsü bırakmışlardı, gri ve mor.
</p>

<p align="justify">
&nbsp;&nbsp;&nbsp;&nbsp;
Bir vakit buralarda neler durduğunu hatırlatan tek yıkıntı, vadinin denize uzanan en hırçın tepelerinden birinde, ayakta durduğu zaman olduğu gibi geri kalan tüm yapılara, tüm insani uğraşlara, umutlara ve heyecanlara yukarıdan bakan, şehirdeki tüm kuleleri, tüm apartmanları, gökdelenleri ardında bırakarak göğe uzanan ve bulutları bile aşarak insana kendini beğenmişliğiyle kafa tutan lanetli Babil kulesinin yeryüzündeki tezahürü, o muazzam kibriyle tüm o yıkıntılara, metal ormanlara ve şehrin doğal tepelerine şimdi bile hala yukarıdan bakan o kulenin yıkıntılarıydı.
</p>

<p align="justify">
&nbsp;&nbsp;&nbsp;&nbsp;
Bırakın şehirde canlı birine rastlamayı, ölü de olsa bir bedene, en ufak bir insan kalıntısına bile rastlanamamıştı. Bir tek o kibirli kulenin yıkıntılarının en tepesinde mumyalaşmış olmasına rağmen hayattaymışçasına günlüğüne sıkıca tutunan bir zamanların en gözde yazarı ve şehrin ünlü sakinlerinden biri olan yazar K.O.C.’nin bedeninden kopmuş ince uzun, kemikli ve solgun elini bulabilmişlerdi.
</p>




<p align="justify"> <br><br><br></p> 

<p class="paragraph1" >
<b>Yayımcının Notu </b>
</p> 


<p align="justify">
&nbsp;&nbsp;&nbsp;&nbsp;
<i> 
Yazar K.O.C.’nin kurtarılan günlük girdileri defterdeki sıralarına göre düzenlenmiştir. Aynı şekilde K.O.C’nin günlüğünün içinde, yine tarihlendirilmiş ama başka birinin el yazısıyla yazıldığına inanılan notlar da bulunmuştur. Notlar tarihlendirilmiş olmakla beraber, notların tarihlerinin el yazısı ne K.O.C’nin el yazısına, ne de notları yazan kişinin el yazısına benzememektedir. Aşağıda bu notlar ve K.O.C.’nin günlük girdileri tarih sırasına göre düzenlenerek sunulmuştur. Diğer notlar – D.N. olarak kısaltılmıştır.
</i> 
</p> 





<p align="justify"> <br><br><br></p> 
<p class="paragraph1" >
<b>Bölüm 1</b>
</p> 


<p align="justify"> <br></p> 
<p class="paragraph3" >
<b>31/01/20.. – K.O.C.</b>
</p>  

<p align="justify">
&nbsp;&nbsp;&nbsp;&nbsp;
Merhaba sevgili günlük,
</p>  

<p align="justify">
&nbsp;&nbsp;&nbsp;&nbsp;
Ne kadar da olmuş bir yazıya böyle başlamayalı; neredeyse yirmi yaş daha gencim, yeni bir mezun adeta. Sizi daha tanımıyorum bile, ama şimdiden sevgili olduğumuz söylenebilir. Siz bana ablamdan bir hediyesiniz. Bilesiniz diye söylüyorum, dürüstlüğe çok önem veririm. İlişkimizin yalanlar ve yanlış anlaşılmalar üzerine kurulmasını istemem. Sizi selamlayışımdan da belki anlamış olacaksınız ki gelenekleri ve küçük oyunları seven birisiyim. Şimdi de yeni bir oyuna başlıyorum galiba...
</p>  

<p align="justify">
&nbsp;&nbsp;&nbsp;&nbsp;
Canım çok sıkılıyor. Son iki haftadır evimden çıkmıyorum. Ortalık biraz karışmış durumda, her şey yavaş yavaş çığırından çıkıyor. E diyeceksin ki (sizli-bizli olmayı da çok uzatmamalı), <i>sen yazar değil misin, git üzerine yaz sevgili K.O.C</i>; çok haklısın da sayın günlük, affedersin biraz korkuyorum. <i>A-ah, korkak yazar mı olurmuş?</i> Korkak da demeyelim şimdi, tehlikelerden çekiniyorum sadece. Neyse...
</p>  

<p align="justify">
&nbsp;&nbsp;&nbsp;&nbsp;
Şehir teröristlerin üst üste yaptığı saldırılarla çalkalanmakta olsa da burada, 365 numaralı dairemde her şey güllük gülistanlık. Hatta hava bile! Bizim apartmanda 234’üncü kattan sonrası bulutların üzerinde, e haliyle de her zaman güneşli. Bu durum bazen sıkıcı gelse de <i>ruh sağlığın için iyidir</i> diyor ablam. Bu günlük de -özür dilerim sayın günlük- siz de daha ilk cümlemden belirttiğim gibi ablam sayesinde varsınız. Ona da çok sıkıldığımdan bahsetmiştim bir ara, o da geçen hafta doğum günümde sizi bana hediye etmişti. <i>Günlük yaz</i>, dedi, <i>ruha iyi gelir</i>. Kısmet bugüneymiş.
</p>  

<p align="justify">
&nbsp;&nbsp;&nbsp;&nbsp;
Evde çay bitti. Öğleden sonraları en sevdiğim eğlencem, terastaki hamağıma uzanıp çay eşliğinde tuzlu kurabiye yerken kitap okumaktır. Normalde evde fazlasıyla yedeklerdim kurabiyelerden, ama malum, iki haftadır evden çıkmayınca eldeki stoklar tükeniyor. Ben de yine ablamın hediyesi olan bakkal sepetimi sallandırdım aşağıya. Ablamı hatırlayınca onu ne kadar özlediğimi fark ettim, hemen telefona sarıldım. Konuşurken bir ara konu yazmaya geldi. Sordu: <i>K.O., günlük tutmaya başladın mı?</i> Aldığı defteri (yani sizi, sayın günlük) daha paketinden bile çıkarmamıştım. Tabii ki, dedim hemen, verdiğin gün başladım yazmaya! <i>İyi iyi, yazmaya devam et, ruhun için iyidir,</i> dedi.
</p>  

<p align="justify">
&nbsp;&nbsp;&nbsp;&nbsp;
Şimdi de yazmaya başlayalı yarım saat oldu ama hala bakkal sepetimden bir ses yok. Çekmeye de korkuyorum (ne korkması canım, çekiniyorum), ya boşsa, onca katı boşu boşuna çek, sonra gene aşağı sallandır.
</p>  


<p align="justify"> <br></p> 
<p class="paragraph3" >
<b>31/01/20.. – D.N.</b>
</p> 

<p align="justify">
&nbsp;&nbsp;&nbsp;&nbsp;
Merhaba!
</p> 

<p align="justify">
&nbsp;&nbsp;&nbsp;&nbsp;
Ben Seçilmiş Kişiyim ve sizinle hikayemi paylaşmak istiyorum. Hayır canım, şaka şaka. Ben “Katil Balta” isimli bir Death Metal grubunun brütal sesli vokaliyim. Hayır hayır, ben sadece bir uzaylıyım. Yoksa bir mesih mi? Ya da bir üstün insan. Hayır… Üzgünüm ama maalesef ben sadece normal bir insanım. Sizi hayal kırıklığına uğrattıysam özür dilerim. Ben çarpıcı bir insanım ama hikayem değil. Ya da belki, o da öyledir. Belki, bu sizi mutlu edecektir. Emin değilim. Hiçbir zaman da olamadım. Bu arada, çarpıcı girişler okurların %89.2’sinin konusunu beğenmeseler de hikayeyi okumaya devam etmelerini sağlar ve küsuratlı sayılar bilgileri inandırıcı kılar. Her neyse, işte hikayem:
</p> 

<p align="justify">
&nbsp;&nbsp;&nbsp;&nbsp;
Her şey çatı katının bir altındaki dairemin balkonunda kurmuş olduğum hamakta, en sevdiğim meşgalelerimden biri olan kitap okurken başladı. Apartmanım, o gün için çığır açıcı bir apartmandı. Tam olarak üç yüz altmış beş katlıydı. Ben de üç yüz altmış dördüncü katta ikamet etmekteydim. Bu dairede ailem sayesinde oturabiliyordum. Babamın otuz iki yıldır okuduğu gazete, oturduğum daireyi yedi bin yedi yüz yetmiş yedi kupona vermişti. Yaşadıklarım o günlerde böyle bir apartmanda olmamla alakalı olabilirdi. Dediğim gibi yatarak kitap okuyordum, şu dünyada bundan daha çok sevdiğim bir şey yoktur. Bu hobinin yanında sevdiğim başka bir şey varsa bu da çikolatalı kurabiye yemektir. Hatta bir de yanında süt olursa değmeyin keyfime, tüm öğleden sonramda saatler artık istedikleri gibi birbirini kovalayabilir, umurumda olmaz zaman. Ama şansa bakın, bu sefer evde ne kurabiye ne de süt kalmıştı. Genelde bitmeden önce yenilemeyi ihmal etmezdim stoklarımı ama son günlerde şehirde yaşananlar nedeniyle dalgındım. Bu nedenle ben de alışveriş sepetimi aşağıdaki bakkala sallandırmıştım (dediğim gibi şehir son günlerde değişik bir hal almıştı, bu yüzden dışarı çıkmamaya çalışıyordum). Sallandırmıştım sallandırmasına ama bir saatten fazla bir süredir bakkaldan haber alamıyordum. Hafiften endişelenmeye başlamıştım. Değişik değişik düşünceler geliyordu aklıma. Kendimce fanteziler kuruyordum. Olasılıklar sonsuzdu gibiydi. Sepeti çektiğimde içerisinde bilmediğim bir dilde bir mesaj bulabilirdim, ya da birileri kesik bir parmak bırakmış olabilirdi, belki de ip kesilmiş ya da kopmuş da olabilirdi. Dediğim gibi olasılıklar sonsuzdu. Ve bu kafamda döndürüp durduğum hikayeler, benim böyle basit bir eğlenceden bile zevk almamı engelliyordu. Bir anda öykünün benim aklımdan geçen saçma düşüncelere kaymış olmasının sebebi şehrin son günlerdeki haliydi. Şimdiye kadar şehrin “son durumunu” üç defa söylemiş olabilirim ancak bunun haklı bir gerekçesi var. Şehrin en büyük bankası Nihilistler tarafından bombalanmış, böylece borsa kısmen çökmüş ve ciddi bir kaos oluşmuştu. Ayrıca belediye işçilerinin çöp toplama grevi belediye tarafından ciddiye alınmayınca, biriken çöpler büyük bir salgına sebep olmuştu ve şehirdeki insanlar teker teker hastalanmaktaydı. Tabii bir de Nihilistler’in karşısında kendi kanunlarını uygulayan Varoluşçular vardı ama o ayrı bir hikâye.
</p> 

<p align="justify">
&nbsp;&nbsp;&nbsp;&nbsp;
Yine dediğim gibi bütün bunlar hayal ürünüydü (şehrin durumu değil, aklımdan geçenler). Bu olayın geçtiği zaman zarfında biraz dalgın ve biraz da leyla olduğumu söylemiştim. Saçmaladığımı fark edince rasyonel bir şekilde düşünmem gerektiğine kadar vermiştim. 
</p> 

<p align="justify">
&nbsp;&nbsp;&nbsp;&nbsp;
Bugün Pazar olabilirdi ve bu yüzden bakkal kapalıydı belki de. Acaba günlerden neydi? Uzun zamandır gazete okumuyordum. Zaten televizyonum da yoktu. Sonra bir anda uzun zamandır gazete okumama sebebimin gazeteyi bakkaldan almam ve bunu son günlerin kargaşası nedeniyle evden çıkamadığımdan aşağı sarkıttığım emektar bakkal sepetimle yapmaya çalışmam olduğunu fark ettim. Bakkal uzun zamandır sepetlerime karşılık vermiyordu. Belki onun nedeni de son günlerdeki durumdu. En son ne zaman bir şeyler aldığımı düşündüm. Galiba ay başında almıştım. Peki bugün ayın kaçıydı? Babam her zaman bakmayacak olsam da bir takvim hatta bir ajanda sahibi olmam gerektiğini söylerdi. İnsanlar, ebeveynlerinin sözünü sadece o atasözündeki musibet başa geldikten sonra dinliyor vallahi. Ne kadar da acı bir durum. Neyse, bu küçük olaylar dizisi dalgınlığımdan kurtulup kendime biraz çekidüzen vermem için bana bir işaret oldu. Bu son olayları unuttum ve siyah deri kaplı defterimi bulmaya gittim. Kaliteli bir defterdi.  Kız kardeşim geçen doğum günümde almıştı. Şey yaşıma bastığım doğum günümde. Kahretsin kaç yaşımdı? Hafızama ne olmuştu yahu? Ah, şu son günlerin stresi olmasa. Yirmi üç yaşıma basmıştım tabii ki. Bizimkilerin evinde kutlamıştık, annem, babam, ben, kız kardeşim. Her neyse yine kafam dağıldı.
</p> 

<p align="justify">
&nbsp;&nbsp;&nbsp;&nbsp;
Bu defter epey kullanışlı, hoş küçük bir şey. İlk sayfaları kenarlarına günler yazılmış boş sayfalar, son sayfaları ise adres ve telefonlar için ayrılmış güzelce bölümlere ayrılmış bir defter. Hediyem en son bıraktığım yerde, paketinin içinde çalışma masamın çekmecelerinden birinin içinde duruyordu. Hemen gittim aldım, paketini yaşam aşkıyla parçaladım ve yapmam gerekenleri yazdım. Hafızamın kudretine güvenemezdim:
<br>&nbsp;&nbsp;&nbsp;&nbsp; <i> En yakında zamanda dışarı çık.</i> 
<br>&nbsp;&nbsp;&nbsp;&nbsp; <i> Bakkala ne olduğunu öğren.</i> 
</p> 

<p align="justify">
&nbsp;&nbsp;&nbsp;&nbsp;
Güzel… Bu şimdilik yapmam gerekenlerin ilkiydi ancak bir de dışarı çıkınca yapmam gereken ikincil şeyler vardı ve bunları da eksiksizce yazmalıydım:
<br>&nbsp;&nbsp;&nbsp;&nbsp; <i>En yakında zamanda dışarı çık.</i> 
<br>&nbsp;&nbsp;&nbsp;&nbsp; <i>Bakkala ne olduğunu öğren.</i> 
<br>&nbsp;&nbsp;&nbsp;&nbsp; <i>Dışarı çıkmışken gazete al.</i> 
<br>&nbsp;&nbsp;&nbsp;&nbsp; <i>Hatta en iyisi bir radyo al.</i> 
<br>&nbsp;&nbsp;&nbsp;&nbsp; <i>Kurabiye ve süt almayı unutma.</i> 
</p> 

<p align="justify">
&nbsp;&nbsp;&nbsp;&nbsp;
Notlarımı tamamlamıştım. Artık dışarı çıkabilirdim. Ama… Acaba yoksa çıkmasa mıydım? Kararsızlık dalgalı deniz gibidir, insanı devirir geçer demiş bir bar filozofu üçüncü kadeh şarabından sonra. Ne de hoş söylemiş ama gerçek bir filozof olsa hırçın bir kadına benzetirmiş. Aklımdaki küçük gerilla çatışmasını, “dışarı çık” buyruğunun kazanmasıyla evin kapısını çekip merdivene yönlendim. En üst kattan en alta inen yol gerçekten de uzun, doğru… Ama iki saat koşmaya eşit efor sarf ettirdiği için hep merdiveni kullanırım. Mesela 124 numarada Müzeyyen Nine oturur. O da hep kendi katına kadar yürüyerek çıkar. Yüz yaşına geldi. Hala maşallahı var, Allah ona uzun ömürler versin. Yani gerisini siz düşünün.
</p> 

<p align="justify">
&nbsp;&nbsp;&nbsp;&nbsp;
Dışarısı epey soğuk ve sisliydi. Maalesef oturduğum daireden hiçbir hava olayını göremiyordum. Dairem bulutların üzerinden seyrederdi kuzey rüzgarlarını. Sokakta Nevruz Efendi’yi gördüm. Kendisi bizim binanın kapıcısıydı. Ona yakınlarda bakkal gibi bir şey olup olmadığını sordum:
<br>&nbsp;&nbsp;&nbsp;&nbsp; “Valla beyim, borsanın çökmesiyle neredeyse tüm şirketler ve işletmeler kapanıyor. Bunu nihilis midir mihilis midir neyin nesidir bilinmez bir iki adam yapmış olamaz. Kesin dış kaynaklı başka güçlerin işidir. Zaten bu ülkede ne kötülük varsa bir onlardan bir de alkolden.” dedi. İlginç bir cevaptı. Politikayı yakından takip ettiği belliydi Nevruz Efendi’nin. Sorumu değiştirerek tekrar sordum:
<br>&nbsp;&nbsp;&nbsp;&nbsp; “Sen evine nereden ekmek alıyorsun?”
<br>&nbsp;&nbsp;&nbsp;&nbsp; “Bak şimdi beyim, hacı bakkal tatile gittiğinden beri iki sokak aşağıdaki küçük marketten alıyorum. Bir Alman zinciriymiş beyim. Benim dayımgiller var, tavsiye ettiydi de, daha önce hacı bakkaldan korktuğum için gitmezdim. Kısmet bugüneymiş” diye apolitik bir şekilde cevapladı.
</p> 

<p align="justify">
&nbsp;&nbsp;&nbsp;&nbsp;
Eve döndüm ve edindiğim yeni bilgileri ajandama yazdım. Hava kararmaya başlamıştı ve elbet bir gün daha kurabiye ve sütsüzlüğe dayanabilirdim. Hem markette radyo bile bulabilirdim. Eve dönünce kendime acı bir kahve yaptım ve bir süre daha kitap okudum. Çok geç olmadan da yattım.
</p> 

<p align="justify">
&nbsp;&nbsp;&nbsp;&nbsp;
Hikayemin ilk günü böyle bitiyor. Perde kapanıyor, kulise çekiliyorum. Kelimeler valsine devam ediyor ve ben ikinci sahne için yeni kostümümü üzerime geçiriyorum.
</p> 



<p align="justify"> <br></p> 
<p class="paragraph3" >
<b>31/01/20.. – K.O.C.</b>
</p> 

<p align="justify">
&nbsp;&nbsp;&nbsp;&nbsp;
Ne oldu inanamayacaksın günlük,
</p> 

<p align="justify">
&nbsp;&nbsp;&nbsp;&nbsp; 
Fark ettiğiniz üzere yazım bölündü. Ne diyordum. Evet. Sepetimi aşağı sallandırmıştım ve Nevruz Efendi’nin işini yapmasını bekliyordum. Sepetin ipinin bağlı olduğu çandan üst üste çınlama sesleri geldi. Çın çın. Hemen balkona koştum ve çekmeye başladım. Birkaç saat önce aşağımdaki bulut deryasına saldığım sepetim sonunda büyük bir balık yakalamıştı.  Yirmi dakika sepet çektikten sonra kendi sepetimi görebiliyordum artık. Tam sepeti balkonuma alacaktım ki bir anda ipte bir gerilim hissettim. Birdenbire ağırlaşmıştı sanki. Sonra aşağıdan bir ses işittim:
<br>&nbsp;&nbsp;&nbsp;&nbsp; 	“Hop! Dur! Komşu, çekme! Hop!”. Durdum, sepeti biraz aşağı bıraktım, ipi balkon korkuluğundaki çengele dolayıp, aşağı doğru uzandım. Alt komşum da kendi balkonundan uzanmış, bana doğru bakıyordu, “Merhaba!” diye bağırdı.
<br>&nbsp;&nbsp;&nbsp;&nbsp; 	“Merhaba” diye yanıtladım.
<br>&nbsp;&nbsp;&nbsp;&nbsp; 	“İpler dolanmış da…” dedi gülerek, “Durun kurtarayım”.
</p> 

<p align="justify">
&nbsp;&nbsp;&nbsp;&nbsp;
Biraz sepetlerle uğraştı, ikisini çözdükten sonra elini benim sepete daldırıp, “Bu tuzlu kurabiyeyi ödül olarak alıyorum!” dedi, donuk bakışlarımın değişmediğini görünce endişeli endişeli gülümsedi, hafiften gülerek:
<br>&nbsp;&nbsp;&nbsp;&nbsp; 	“Şaka şaka, tuzlu kurabiye sevmem zaten, afiyet olsun!” dedi, sepetini de alarak balkonunda kayboldu.
</p> 

<p align="justify">
&nbsp;&nbsp;&nbsp;&nbsp;
Genç garip bir çocuk alt komşum. Arada sırada sepetimi toplarken onu da kendi sepetiyle uğraşırken görüyorum. Acaba ne yapıyor hayatta?
</p> 



<p align="justify"> <br></p> 
<p class="paragraph3" >
<b>07/02/20.. – K.O.C.</b>
</p> 

<p align="justify">
&nbsp;&nbsp;&nbsp;&nbsp;
Sevgili günlük,
</p> 

<p align="justify">
&nbsp;&nbsp;&nbsp;&nbsp;
Geçen gün ablamla konuştum. Sizi kullanmaya, yani günlük tutmaya devam ettiğimi söyledim. Ne sevindi bir duysanız. Sevinci geçince o meşum soruyu sordu: “Eee, peki diğer yazılarda bir gelişme var mı?”
</p> 

<p align="justify">
&nbsp;&nbsp;&nbsp;&nbsp;
Şöyle ki son zamanlarda yazmakta sıkıntı çekiyordum. Sadece size değil, başka kağıtlara da. Kafamda yazmak istediklerim var aslında. Ama bir türlü, nasıl desem, yazıya dökemiyorum. Sabahları büyük bir umutla başlıyorum güne. Erkenden de kalkıyorum. Hızlıca kahvaltımı ediyorum. Gündelik işlerimi hallediyorum. Saat sekiz olmadan yazı masamın başına oturuyorum. Oturduğum vakit üzerime garip bir ağırlık çöküyor adeta. Yazmadan önce yapmam, tamamlamam gereken bir şeyler varmış ya da çok önceden kalmış gibi hissediyorum. Doğru anı beklemeliyim. Doğru müziği açmalıyım. Doğru ruh haline girmeliyim. Yanlışlıkla haber sayfalarından birine tıklıyorum. Bir saatim gazetelerde yazan saçmalıkları okuyarak geçiyor. Bazen kimse yazdıklarım üzerine yeni bir şeyler yazmış mı diye bakınıyorum, ki itiraf edeyim çoğu zaman da bir şey bulamayıp eski eleştirileri okuyorum.
</p> 

<p align="justify">
&nbsp;&nbsp;&nbsp;&nbsp;
Allah’ım! Sosyal mecralar. Oralara daldığım gibi bırak saatlerimi geçirmeyi günlerimi yitiriyorum. Ben farkına varamadan öğlen olmuş oluyor. Bari bir şeyler yiyeyim diyorum. Kalkıyorum yemek hazırlıyorum, eksikler varsa sepetimi sarkıtıyorum Nevruz Efendi’ye. Saat bir ya da iki oluveriyor birden. Tekrardan masanın başına geçiyorum. Bu sefer de bir mail gelmeyiversin, ya da saçma bir işimi hatırlamayayım, tamamen dalıp gidiyorum ve akşamüzeri oluveriyor. Ha bir de ne yalan söyleyeyim, evimin manzarası, artık saat beş oldu mu çalışmaya hiç uygun değil, güneşin bulutların arasından her gün başka bir tonda kayboluşunu izlerken kendime bir kadeh viski koyuyor terasa geçiyorum. O saatten sonrası kendimin artık. Yazmakla uğraşmıyorum. Roman üzerine destekleyici okumalarımı yapıyor ya da bir film koyuyorum kendime. Genelde koltukta uyuyakalıyorum. Sonrası mı sevgili günlük, Amerikalıların da dediği gibi, <i>lather, rinse and repeat.</i>
</p> 

<p align="justify">
&nbsp;&nbsp;&nbsp;&nbsp;
Aslında bence günlerin böyle akmasında bir sıkıntı yok. Sanat zorlanacak bir şey değil. Kendiliğinden gelmesi gerekiyor ve eğer gelmiyorsa, yapabileceğim tek şey beklemek. Dışarı dünyada da yeni bir şeyler olduğu yok ki. Terör eylemleri devam ediyor, hastalık şehirde kol geziyor, kimse sanatla uğraşmıyor. Ne okunacak yeni bir roman ne de izlenecek bir tiyatro oyunu var. Ne diye dışarı çıkayım öyleyse.
</p> 




<p align="justify"> <br><br><br></p> 
<p class="paragraph1" >
<b>Bölüm 2</b>
</p> 


<p align="justify"> <br></p> 
<p class="paragraph3" >
<b>09/02/20.. – D.N.</b>
</p> 

<p align="justify">
&nbsp;&nbsp;&nbsp;&nbsp;
Mesih konuşuyor, Kurtuluş Günü yakın! Radyolarınızı hep açık tutun ve dinlemeyi unutmayın. Şaka şaka, yine ben 364 numara. Hikayeme devam etmeliyim. Yeni bir günün yakıcı ışıkları penceremden odama giriyor ve böylece hikayemin yeni bölümü başlıyor. Yazmayalı bir süre olmuş, siyah kaplı defterimin üzerinde biriken tozdan belli, bir de ilk günden sonra yazmamışım bir şey, o da belli ediyor. Peki bu geçen sürede hiçbir şey yaşanmadı mı demek? Hayır... Neden? Çünkü gerçek dünya kâğıda dökülmese de ilerlemeye devam eder. Bir tek roman kahramanlarının hayatları bölük pörçüktür, ki hatta o bile değil belki, çünkü okurun kafası her zaman boşlukları tamamlar.
</p> 

<p align="justify">
&nbsp;&nbsp;&nbsp;&nbsp;
Siyah defterimin tozunu alıp açtığımda birkaç not karşıladı beni:
<br>&nbsp;&nbsp;&nbsp;&nbsp; <i>	En   yakında zamanda dışarı çık. </i>
<br>&nbsp;&nbsp;&nbsp;&nbsp; <i>	Bakkala ne olduğunu öğren. </i>
<br>&nbsp;&nbsp;&nbsp;&nbsp; <i>	Dışarı çıkmışken gazete al. </i>
<br>&nbsp;&nbsp;&nbsp;&nbsp; <i>	Hatta en iyisi bir radyo al. </i>
<br>&nbsp;&nbsp;&nbsp;&nbsp; <i>	Kurabiye ve süt almayı unutma </i>
</p> 

<p align="justify">
&nbsp;&nbsp;&nbsp;&nbsp;
Hemen “En yakın zamanda dışarı çık” görevinin yanına bir tik koydum kırmızıyla. Görevleri yazmayı bitirdiğim gibi çıkmıştım dışarı. İkinci görev de tamamdı, Nevruz Efendi’nin sözleri yankılandı kulaklarımda, “Hacı bakkal tatile gittiğinden beri…”. Bir tik de ona. Gerisi… Gerisi fena. Ne gazetem ne de radyom var, kaç gündür de işsizim aslında. Geçen gün (yani kaç gün önce çıktıysam) eve döndükten sonra biraz hastalanır gibi oldum. Hafif ateşim çıktı, birkaç gün öksürdüm. Sadece çorba içtim ve en sevdiğim aktiviteden uzak kaldım. Zaten son görevi de daha başaramamıştım. Belki de bugün ikinci bir sefere çıkmanın vakti gelmişti. Evet gelmişti, neden olmasın. Artık bakkalımızın da hizmet vermemesiyle beraber, evdeki stoklarım kritik seviyelere düşmüştü. Ancak birkaç günü ya da haftayı çıkaracak erzağım kalmıştı. Eskiden çaktırmadan üst komşunun sepetinden aşırıyordum bir şeyler (o kadar çok şey söylüyordu ki hiçbir eksiği fark etmemişti şimdiye dek) ancak geçen gün yakalandığımdan beri bir daha denemeye korkuyorum, ölü gibi gözlerle bakmıştı bana, amaçsız boş gözler. Neyse, benden uzak Allah’a yakın olsun.
</p> 

<p align="justify">
&nbsp;&nbsp;&nbsp;&nbsp;
Koşarak indim üç yüz altmış dört katı ve Nevruz Efendi’nin bahsettiği süpermarkete doğru yola koyuldum. Dışarıda kar yağıyordu ve ben dışarıya göre biraz ince giyinmişim. Evden baktığımda havanın ne kadar soğuk olduğu fark edememişim. Binayı yaparken her kata zemindeki hava durumunu gösteren bir termometre de koyulmalıymış aslında. Bir dahakine daha sıkı giyinmeliyim diye aklımın bir kenarına not aldım.
</p> 

<p align="justify">
&nbsp;&nbsp;&nbsp;&nbsp;
Sokaklar yağan karla bembeyaz olmuştu, en az otuz kırk santim yükselmişti kar. Yine de tüm duvar diplerinde biriken çöpleri kapamaya yetmemişti. Birbiri üzerine yığılmış rengarenk çöp poşetleri duvar diplerinden yola doğru yükselerek uzayan tepeler oluşturmuşlardı kaldırımlarda. Aralarından kıvrılarak geçmeniz gerekiyordu. Farelerse ayrı bir alem yaratmışlardı kendilerine. Ya da sıçanlar mı demeli? Acaba ikisi arasındaki fark neydi? Lağım faresi ile sıçan aynı şey değil miydi? Böyle böyle, bu saçma soruları düşüne düşüne, Nevruz Efendi’nin tarif ettiği yolu izledim ve süpermarkete vardım.
</p> 

<p align="justify">
&nbsp;&nbsp;&nbsp;&nbsp;
Marketin camları soğuktan buğu olmuştu ve içeriden gelen ışıklar buğulu camların üzerinde yılbaşı ışıkları gibi parıldıyordu. Elimi açılır kapının sensörü önünde salladım ve içeri daldım. 
</p> 

<p align="justify">
&nbsp;&nbsp;&nbsp;&nbsp;
Marketteki işim kısa sürdü. Arabamı süt ve kurabiyenin yanı sıra temel gıda ihtiyaçlarımla doldurdum. Çıkmadan önce kasanın yanındaki gazetelikten bana dairemi kazandıran şehrin en yüksek tirajlı gazetesini kaptım ve kasiyere nereden bir radyo bulabileceğimi sordum:
<br>&nbsp;&nbsp;&nbsp;&nbsp;	“Bir saniye bekleyin lütfen.” diye yanıtladı, kasadan ayrılarak arkadaki reyonlardan birinde kayboldu. Elinde üç farklı kutu ile geri döndü:
<br>&nbsp;&nbsp;&nbsp;&nbsp;	“Sadece bu renkler kalmış,” dedi, “Yaprak yeşili, ateş kırmızı ve su mavisi. Hangisini istersiniz?”
</p> 

<p align="justify">
&nbsp;&nbsp;&nbsp;&nbsp;
Zor bir seçimdi doğrusu. Sonunda mavi olanda karar kıldım. Markete ödememi yaptım, ganimetlerimi çantama doldurdum ve gerisin geri apartmana döndüm. 
</p> 

<p align="justify">
&nbsp;&nbsp;&nbsp;&nbsp;
Bu sefer gelir gelmez siyah defterimi açtım ve üç ve dördüncü görevlerin yanına birer kırmızı tik koydum. Radyoyu açtım, klasik müzik çalan bir istasyon buldum. Koltukta biraz kitap okudum. Uyuyakalmışım.
</p> 

<p align="justify">
&nbsp;&nbsp;&nbsp;&nbsp;
İkinci sahnenin bitişiyle antrakta geçiyoruz. Seyirciler birer kadeh şampanya içip karınlarını doyurmak için etraftaki koketyl masalarının başına üşüşüyorlar. Herkes elini çabuk tutmalı. Üçüncü perde yakında başlıyor.	
</p> 



<p align="justify"> <br></p> 
<p class="paragraph3" >
<b>10/02/20.. – K.O.C.</b>
</p> 

<p align="justify">
&nbsp;&nbsp;&nbsp;&nbsp;
Merhaba günlük,
</p> 

<p align="justify">
&nbsp;&nbsp;&nbsp;&nbsp;
Geçen gün editörüm geldi:
<br>&nbsp;&nbsp;&nbsp;&nbsp;	“Hey! Nasılmış benim şampiyon yazarım!” diye girdi lafa, sonra da aklındaki, “Aslında pek de önemli olmayan ama yine de paylaşması gereken” birtakım dertler ile devam ettirdi.
</p> 

<p align="justify">
&nbsp;&nbsp;&nbsp;&nbsp;
“Ya ben de burada otursam, evden çıkmazdım tabii!” dedi gülümseyerek ve ekledi:
<br>&nbsp;&nbsp;&nbsp;&nbsp;	“Ama benim doyurmam gereken bir düzine yazarım var!” İkide bir kahkaha atıyordu. Ben de yalandan eşlik ediyordum tabii ki, n’aparsınız…
</p> 

<p align="justify">
&nbsp;&nbsp;&nbsp;&nbsp;
“Kitabının durumunu sormayacağım, elbette” dedi aynı muzır gülümsemeyle:
<br>&nbsp;&nbsp;&nbsp;&nbsp;	“Ne derler bilirsin, kadınlara yaşları, yazarlara…”
</p> 

<p align="justify">
&nbsp;&nbsp;&nbsp;&nbsp;
Tamamlamam için bekledi, tamamlamadığımı görünce:
<br>&nbsp;&nbsp;&nbsp;&nbsp;	“Kitapları sorulmaz!” diye alaycı alaycı gürledi, iki kahkaha arasına, “Ya da telifleri!” diye ekledi. Ne de seviyordu kendini. Tuhaf adamdı doğrusu. Bir süre havadan sudan konuştuk. Konuşabileceğimiz gündelik olayları tükettiğimizde, nihayet ciddileşti. Ceketinin düğmeleriyle oynayarak:
<br>&nbsp;&nbsp;&nbsp;&nbsp;	“Kendine yazık ediyorsun demeyeceğim,” dedi yalandan gülerek, “Ama sanki… yanlış giden bir şeyler de yok değil… Belki de… Yanlış şeylerle uğraşıyorsundur.”. Şaşırarak:
<br>&nbsp;&nbsp;&nbsp;&nbsp;	“Nasıl yani?” dedim.
<br>&nbsp;&nbsp;&nbsp;&nbsp;	“Yani…” Duraksadı, “Yani belki de kurgu yazmaman gerekiyor.” Güldüm:
<br>&nbsp;&nbsp;&nbsp;&nbsp;	“Nasıl yani? Yazı yazmayayım mı?” diye cevapladım. Gerçekten şaşırmıştım. Beni sıkıştırmasını bekliyordum:
<br>&nbsp;&nbsp;&nbsp;&nbsp;	“Hayır, hayır!… Hayır! Onu demedim!” diye atıldı, “Yazmalısın. Kim dedi yazma diye. Belki de… Belki de bir süre kurgu yazmayabilirsin diye düşünmüştüm sadece. Belki de…” durakladı, “Kurgu olmayan bir şeyler yazabilirsin.”	Anlamamıştım:
<br>&nbsp;&nbsp;&nbsp;&nbsp;	“Nasıl yani? Anı gibi mi?” dedim şaşkınlıkla. Fikre tamamen kapalı olmadığımı sezen bir heyecanla:
<br>&nbsp;&nbsp;&nbsp;&nbsp;	“Belki de… Ama… Anı da olmayabilir aslında. Yani anılarını da yazabilirsin elbette. Okumak isteyecek milyonlar var. Hatta şimdi seninle bir otobiyografi sözleşmesi bile imzalayabiliriz biliyorsun değil mi? Daha gençsin, bölümleri biraz bölüp çoğaltmamız gerek sadece.” dedi. Heyecanla devam etti:
<br>&nbsp;&nbsp;&nbsp;&nbsp;	“Mesela Gorki gibi bir şeyler yapabilirsin bence, çocukluğun ve ilk gençliğin, şimdilik yani. Çocukluk kısımları bolca nostalji ile dolu olur, ta ki sen ilk romanını yazana dek. İkinci cilt bir ilk gençlik-yazarlık hikayesi olur, nasıl ama?” Ona boş gözlerle baktığımı görünce devam etti:
<br>&nbsp;&nbsp;&nbsp;&nbsp;	“Ama bunu konuşmak için gelmemiştim aslında. Neyse, zamanı gelince! Ne diyordum…” Bir an duraksadı, ne diyeceğimi bekler gibi yaptı, bir şey demediğimi görünce:
<br>&nbsp;&nbsp;&nbsp;&nbsp;	“Evet demek istediğim bu değildi. Bence dergilere ya da gazetelere yazmalısın. Doğrudan. Fikirlerini doğrudan halk ile paylaşmalısın!” 	Güldüm:
<br>&nbsp;&nbsp;&nbsp;&nbsp;	“Saçmalıyorsun!” O da güldü:
<br>&nbsp;&nbsp;&nbsp;&nbsp;	“Hahah! Hayır, asla! Bence fikir yazıları yazmaya başlamalısın. Herkes senin düşüncelerini merak ediyor. Herkes seni kendine örnek alıyor. Bu halkın üzerindeki etkin tartışılamaz. Seni duymak istiyorlar! Anıların… Evet, onlar da çok güzel olurdu ama seni hemen burada duymak istiyorlar. Yaşananlara ne diyeceğini merak eden on binlerce, ne on binlerce, yüz binlerce okurun var. Onlara istediklerini vermelisin!”
<br>&nbsp;&nbsp;&nbsp;&nbsp;	“Onlara istediklerini vermeliyim?”
<br>&nbsp;&nbsp;&nbsp;&nbsp;	“Vermelisin! Ve sadece okurların değil. Gazeteler ve dergiler de seni istiyorlar!”
<br>&nbsp;&nbsp;&nbsp;&nbsp;	“Daha önceden de istiyorlardı.”
<br>&nbsp;&nbsp;&nbsp;&nbsp;	“Elbette! Kimi isteyecekler? Ama bak şimdi zaman doğru zaman. Öncesiyle aynı değil. Bak düşün, tirajı milyonları bulan filan bir gazete… Zaman başka artık. Bir düşün...”
<br>&nbsp;&nbsp;&nbsp;&nbsp;	“Şaka yapıyorsun herhalde” dedim, sinirlenmiştim. Beni ne sanıyordu. bir tek cam silmeye yarayan içleri saçmalık dolu ucuz gazetelere eften püften köşe yazıları yazan devri geçmiş bir yazar eskisi mi? Hararetle devam ettim:
<br>&nbsp;&nbsp;&nbsp;&nbsp;	“Dediklerini duymadım, sen de söylemedin.”
<br>&nbsp;&nbsp;&nbsp;&nbsp;	“Tabii ki öyle düşünmüyorum, ne ben ne de başkası.” Mendiliyle alnını sildi:
<br>&nbsp;&nbsp;&nbsp;&nbsp;	“Ama yine de dinle bir beni. Kimse senden özel bir şeyler beklemiyor, sadece haftada bir ya da iki yazı, ülkenin politik düzleminde yaşananlarla edebi düzlemini birleştirdiğin analizler filan işte. Bunu ilk yapan sen olmayacaksın. Allah’ın Fransızı tutuyor çamaşır deterjanıyla patates kızartması üzerine kitap yazıyor, o kitap da klasik oluyor, yanlış mıyım yahu? Sen de öyle düşün. Bir tür egzersiz gibi.”
<br>&nbsp;&nbsp;&nbsp;&nbsp;	“Egzersiz?”
<br>&nbsp;&nbsp;&nbsp;&nbsp;	“Yani egzersiz olması gerekmiyor tabii, senin gibi yetenekli biri için elbette. Küçük kısa yazılar, sonrasında belki de daha uzun bir yazı dizisine evirilecek, tam da senin sevdiğin gibi. Haftalık yazılar işte.” Bir süre durdu, sonra devam etti:
<br>&nbsp;&nbsp;&nbsp;&nbsp;	“Tamam… Dürüst olacağım. Son romanını yayınladığımızdan beri kaç sene geçti? Dört? Beş? Bu sürede ne yazdın? Ya da yazdıklarından, ki biraz şüpheliyim o konuda, yazdıysan da ne paylaştın benimle?”
<br>&nbsp;&nbsp;&nbsp;&nbsp;	Cevap bekliyormuş gibi yapmaya bile yeltenmeden devam etti:
<br>&nbsp;&nbsp;&nbsp;&nbsp;	“Neredeyse hiç, yanlış mıyım? Ama üzerine düşündüğün ve yazabileceğin onlarca konu oldu… Sadece bunlar üzerine neden yazmayasın diyorum? Neden?”
<br>&nbsp;&nbsp;&nbsp;&nbsp;	“Neden mi?” Duraksadım:
<br>&nbsp;&nbsp;&nbsp;&nbsp;	“Neden mi?...”
<br>&nbsp;&nbsp;&nbsp;&nbsp;	Gerçekten de güzel bir cevabım yoktu. Ayrıca dürüst olmam gerekirse, son zamanlarda dediğim durum ayların ötesine yayılmış olabilirdi. Hatta birkaç senenin ötesine. Bir süre istemiyor gibi mızmızlandım. Ne de olsa ciddi bir yazardım hala, ama bir yerden sonra yelkenleri suya indirdim, dediğine sıcak bakabileceğimi söyledim. Kahkahasıyla ev yankılandı birden, ellerini sertçe birbirine vurup ovuşturdu, uzun zamandır onu böyle neşeli görmemiştim, beni omuzlarımdan yakaladı, yanaklarımdan tekrar tekrar öptü:
<br>&nbsp;&nbsp;&nbsp;&nbsp;	“Pişman olmayacaksın” dedi, “Sana detayları yollayacağım.”	Bir kez daha yanaklarımdan öptü:
<br>&nbsp;&nbsp;&nbsp;&nbsp;	“Bu çok iyi oldu. Bunlardan ne kitap çıkarırız düşünsene!” dedi ve ekledi:
<br>&nbsp;&nbsp;&nbsp;&nbsp;	“Ya da düşünme boş ver, sen yazsan yeter, düşünme kısmını bana bırak. Ya biliyorsun, elbette, şaka yapıyorum, latife ediyorum” diyerek üçüncü bir kez sarıldı, yanaklarımdan öptü ve gitti.
</p> 



<p align="justify"> <br></p> 
<p class="paragraph3" >
<b>11/02/20.. – K.O.C.</b>
</p> 

<p align="justify">
&nbsp;&nbsp;&nbsp;&nbsp;
Elbette ki yazmak istemiyorum sevgili günlük.
</p>

<p align="justify">
&nbsp;&nbsp;&nbsp;&nbsp;
Böyle bir soruyu sormuş olmana inanamıyorum. Tabii ki istemiyorum. Öncelikle ben ne bir gazeteciyim ne de bir dergi yazarı. Ben bir romancıyım. Bir oyun yazarı, öykücü ve gerçek anlamıyla bir ozanım ben! İnsanlar düşüncelerimi merak ediyorlarsa, alırlar kitaplarımı okurlar. Çeşitli “fikirlere sahip” olmam, onları ulaşılır hale getirmemi gerektirmiyor. Zaten roman da öyle bir şey değil, çok şükür, değil mi? Romanlarımın sayfaları karakterlerimi fikirlerime göre oynattığım bir temsiller sahnesi değil. Romanın bütünü bir savaş alanı ve kimin neyi anlattığı, nasıl anlattığı benden bağımsız bir durum. Ben sadece bir aynayım. <i>Speculoos mundi</i>. Kim olduğumun önemi bile yok denebilir. Herkesin beklemesi gerekiyor.
</p>



<p align="justify"> <br></p> 
<p class="paragraph3" >
<b>15/02/20.. – D.N.</b>
</p> 
<p align="center">
&nbsp;&nbsp;&nbsp;&nbsp;        Karlar eriyor,
<br>&nbsp;&nbsp;&nbsp;&nbsp;	Çöpler çözülüyor
<br>&nbsp;&nbsp;&nbsp;&nbsp;	Deli Balta
<br>&nbsp;&nbsp;&nbsp;&nbsp;	Sepet sallıyor.
<br>&nbsp;&nbsp;&nbsp;&nbsp;	(Boşa)
</p>



<p align="justify"> <br></p> 
<p class="paragraph3" >
<b>12/03/20.. – K.O.C.</b>
</p>

<p align="justify">
&nbsp;&nbsp;&nbsp;&nbsp;
Dürüst olacağım.
</p>

<p align="justify">
&nbsp;&nbsp;&nbsp;&nbsp;
Evet, bir süredir eskisi gibi yazamıyorum. Yani bence güzel yazıyorum, hala, ama eskisi gibi vurucu değil mi diyaloglarım acaba? Son oyunum (bence editörüm yanılıyor beş sene değil üç sene önceydi) neredeyse boş bir salonda oynanmıştı tüm sezon boyunca. Gerçi bunda o zibidi eleştirmen V. Z.’nin suçu yok değil. Evet, yazdığı eleştiri tamamen haksız değil. Evet, ben de farkındayım, işlediğim konunun “bütünüyle” yeni olmadığının. Ama peki ya kişilerimin üslupları? Onlara da komedik tiplemeler demesi doğru değildi. Ben, eskiden beri, tek bir şeyi iyi yaptıysam, o da yazdığım kişilerdir. Kimse ne diyebilir ne de düşünebilir, onların zorlama olduğunu. 
</p>

<p align="justify">
&nbsp;&nbsp;&nbsp;&nbsp;
Doğru, hikaye olarak geleneksel bir aşk hikayesini kullanmış olabilirim, hatta biraz Şekspirane de de duruyor olabilir (sanki Şekspir’in tüm oyunları özgün konulara sahipmiş gibi!). Ama yazdığım kişilere tip denmesi! Kabul edilemez! Ben olmasam, şehir tiyatroları kaç sezon önce batar, senin de vasat eleştiri yazılarını kimse okuyamazdı be V.Z.!  Kendine yer ettiysen kaliteli bir sanat dergisinin başyazarlık köşesinde, benim eserlerime yazdığın eleştirilerden dolayı olmuştur bu. Sen sanıyorsun ki sen beni keşfettin de ben senin köşendeki yazılar sayesinde ünlü oldum. Hadi oradan! Belki de benim kalemim taşımıştır seni başköşene. Belki de tek başarın beni ilk duyan olmuş olmaktır; şimdi onu da başaramıyorsun ya. Neyse…
</p>





<p align="justify"> <br></p> 
<p class="paragraph3" >
<b>23/03/20.. – K.O.C. </b>
</p>

<p align="justify">
&nbsp;&nbsp;&nbsp;&nbsp;
Günlüğüm,
</p>

<p align="justify">
&nbsp;&nbsp;&nbsp;&nbsp;
Biraz kararsız kalmaya başladım. Bir haftadır ne yapacağımı düşünüyorum. Evet, editörüm saçmalıyor gibi (zaten geleceği bırakın şimdiyi bile yorumlayamayacak bir çıkarcıdır kendisi) ama acaba o a kadar da saçmalamıyor olmayabilir mi?
</p>

<p align="justify">
&nbsp;&nbsp;&nbsp;&nbsp;
İlkin çok sinirlenmiştim. Nasıl da benden gündelik konular hakkında üç beş cümle yazmamı istiyordu, bir başka şaheser yazmamı talep edeceğine. O gittikten sonra gittim son beş senedir yazdıklarımı gözden geçirdim.
</p>

<p align="justify">
&nbsp;&nbsp;&nbsp;&nbsp;
Aslında yazamıyorum desem de yazmamış değilim. Sayfalarca yazı var elimde. Sadece, nasıl desem, toparlayamamışım mı ne… Başları olan yazılarımın sonları, sonları olanların başları yok. Geri kalanların da, tahmin ettiğiniz üzere sevgili günlük, ne başı ne de sonu var. Doğruyu söyleyeceğim, bir süredir yaşananları takip etmekte ve hayatı yorumlamakta zorlanıyorum esasen. Yazmaya başlayamıyor da değilim, ancak, başladıktan sonra, gündem öyle hızlı değişiyor gibi geliyor ki neyi nereye konumlandıracağıma bir türlü karar veremiyorum. Eski yazdıklarımın üzerinden geçip geçip duruyorum. Her açtığımda yazdıklarım eskimiş oluyor ve yeni düşüncelerim ile tekrardan düzenlememi gerektiriyorlar.
</p>

<p align="justify">
&nbsp;&nbsp;&nbsp;&nbsp;
Tüm bunlar sebebiyle ne yapacağıma daha karar verebilmiş değilim, ancak teklif gün geçtikçe biraz biraz daha anlamlı gözükmeye başlamıyor değil. Benden istenen basit bir yazı. Ne bir roman ne bir öykü... Kurgu bile değil. Düz bir yazı sadece. Başı sonu olan bir metin. Yazdıklarımla da birlikte okunması gerekmiyor.  Sonuçta ben, eskilerin dediği gibi, bir aydın değil miyim? Öyleyim. Sanat için mi yazdığım, toplum için mi yazdığım da modası geçmiş bir tartışma. Aslında düşünürsen, sanatçı olarak görevim, eğer bir ayna isem, elimdeki fırsatlarla, başkalarını bilgilendirmem. Bu roman olmuş, düzyazı olmuş, köşe yazısı olmuş önemi var mı ki? Ben her zamanki ben olacağım, her zaman yaptığımı yapacağım ve insanlar her zamanki gibi beni okumayacaklar mı? Okuyacaklar. Eh öyleyse kafamda neyi büyüttüğümü anlayamıyorum. Editörüm haksız değil ki; beni okumak isteyenler var ve ben de yazmak istiyorum. Öyleyse ilk ve tek mantıklı sonuç bu iki grup arasında zaten halihazırda olan bağın fiziksel olarak da kurulması.
</p>




<p align="justify"> <br></p> 
<p class="paragraph4" >
<b>Yazar K.O.C.’nin Z… Gazetesinde yayınlanan 01/04/20.. Tarihli Yazısı: </b>
</p>

<p align="justify">
&nbsp;&nbsp;&nbsp;&nbsp;
İlk cümleler en zorudur. Niyetin ne olduğunun ve ne yapılacağının kısaca okuyucuya aktarılması gerekir. Bununla beraber anlatılacakların gizemi de sürdürülmelidir. Öykü veya romanlarda bunu yapmak kolaydır. Anlatılacak olayların kurgusunun içine yedirilebilir söylenecekler. Ve yahut sözgelimi bir tiyatro metninde olayların arka planından bahsederek başlar konuşmaya sahneye ilk çıkan oyuncu. 
</p>


<p align="justify">
&nbsp;&nbsp;&nbsp;&nbsp;
Bir köşe yazısında, hele ki o köşenin ilk yazısında, hele bir de yazar ne bir gazeteci ne de bir köşe yazısı geçmişi olan bir kişiyse, meramını anlatmaya nasıl başlayacağına öyle kolay karar veremez. Öncelikle birden fazla sıkıntılı durum vardır. İlki köşe yazısının ya da yazının kapladığı sütunun hangi konulardan söz edeceği, neleri mesele edeceğini açık açık belirtmesi gerekmektedir. Bir nevi kendini tanıtmayla, günler belki haftalar boyunca yazılacak şeylerin bel kemiği gösterilmelidir okura. İkinci sıkıntılı durum, yazıyı yazan kişinin kimliğidir. Bir sanatçının, bu bir yazar olsun, bir tiyatrocu ya da ressam, nasıl olmuş da kendi mecrasının dışına çıkmış, neden alışık olduğu medyumu bırakıp da bir başka medyuma geçtiğini tanıtlaması gerekliliğidir. Yazılan yazının yetkesini kanıtlaması gerekir.
</p>


<p align="justify">
&nbsp;&nbsp;&nbsp;&nbsp;
Her şeyden önce bu sıkıntılı durumların irdelenmesi, okurun yazarın gözünde bir yetkinlik kazanması gerekmektedir. Bu satırları okuyan okur da muhtemelen kendine bu soruyu sormaktadır. İsmine romanlar ve tiyatro oyunlarından aşina olduğu bir yazarla neden her gün takip ettikleri bir gazetenin daha yeni boşalmış bir köşesinde karşılaşmışlardır? Dediğim gibi, bu soruların cevaplandırılması ve okurun güveninin kazanılması yazara düşmüştür. Öyleyse, belki bu kadar uzattıktan sonra yazar kısaca kendini tanıtmalıdır.
</p>


<p align="justify">
&nbsp;&nbsp;&nbsp;&nbsp;
Bu satırları okuyan birçok okurun K.O.C ismine aşina olduğuna inanıyorum. K.O.C, 19.. senesinde İstanbul’da doğmuş, çeşitli öykü, roman ve tiyatro oyunları yazmış bir yazardır. İlk oyunu, “Zordaki Kedi”, kendisi 22 yaşındayken, üniversitesinin amatör topluluğunca sahneye konmuştur. Aynı oyunla, “Z.K.İ Genç Tiyatro Yazarları” yarışmasına katılıp birinci olmuş, aynı oyun ödülün sağladığı destekle, ülkenin dört bir yanında sergilenip, sonraki sene şehir tiyatrolarının düzenli programına girmiştir. Sonrasında yazdığı “Sen Bir Yabancı” ve “Babamı Kim Çaldı” oyunları da yine şehir tiyatroları programında yer almıştır. Bu dönemde ayrıca yazdığı öyküler, “Filin Zilleri” isimli bir kitapta toplanmıştır. Sonrasında yazdığı “Sevgilime Selamlar” isimli romanı “D.H.A İlk Roman Ödülüne” layık görülmüştür. Yazarın roman türündeki diğer eserleri <i>Aç Silahşörler</i> ve <i>Kedi Öyle Mırıldamadı Ama</i>’dır. Yazarın sonraki romanı <i>Bakın İşte Bu Bir Skandaldır</i>, “Y.T.R. Roman Ödülü”nü kazanmış, romanın çeşitli dillerdeki tercümeleri yazarı uluslararası üne kavuşturmuştur…
</p>


<p align="justify">
&nbsp;&nbsp;&nbsp;&nbsp;
Galiba bu paragrafla yazarımızı tanıtlamakla beraber, okurumuzun ilk soracağı soruya, “Neden?” sorusuna, hala bir cevap vermemiş durumdayız. Öyleyse cevaplayalım.
</p>


<p align="justify">
&nbsp;&nbsp;&nbsp;&nbsp;
Bana bu köşe yazısı teklifini sunan aslında yayıncımdı. Eserlerimin halen de çıkmakta olduğu J… Yayınevi, yazacağım yeni eserimin telifini bana öncesinden vererek, beni sanat yolculuğuma uğurladı. Eserin konusunda, tarzında, anlatımda, aklınıza gelebilecek her teferruatta özgürdüm. Anlayacağınız mesele ne ya da nasıl yazacağım değil, yazmamdı esas olarak. İçerik biçimi, biçim de içeriği şekillendirecek, dönüştürecekti. Aynı sözleşmemizde de yazmış olduğu şekilde hem yazmak hem de üretmek istediğimde serbesttim.
</p>


<p align="justify">
&nbsp;&nbsp;&nbsp;&nbsp;
Son romanım <i>Gerçek Leyla</i>’dan sonra, dürüst olmak gerekirse, biraz tıkanmış durumdaydım. Kafamda çeşitli konular birikiyor, bazı bazı başlangıç denemeleriyle gerçekliğe yaklaşıyor, sonrasında onların sıkıcı veya saçma veya beylik veya vasat olduklarını fark ediyor ve nihayetinde yazdıklarımda hiçbir yere varamıyordum. Aklımı çelecek, beni de yeni eserimde ellerimden tutup yönetecek ilham perimin eksikliği içindeydim. Uzun bir süredir yazdıklarım öyle boşta duruyordu. Çeşitli çeşitli konularda bolca yarım bıraktığım öykü yazmış durumdaydım. Sonları ve başları muallak ama anlatmak istedikleri orada. Yine de kendimi kapana kısılmış hissediyordum. İlerleyemiyordum. Ancak anlatmak istediklerim de dilimin ucundaydı.
</p>


<p align="justify">
&nbsp;&nbsp;&nbsp;&nbsp;
Bir gün, bu bahsettiğim yeni roman için üslup çalışmaları yaparken <i>Yeni Umutlar</i> dergisindeki bir makaleye takıldı gözüm. Bilenler bilir, bu dergi cumhuriyetin kurulduğu yıldan beri yayın hayatına devam eden, hem edebi, hem de edebiyat dışı eserler yayımlayan bir dergidir. O sayısında V.Z.’nin bir köşe yazısı da vardı. Yine bilenlerin bildiği üzere V.Z. çok sayıp saydığım, edebiyatımızın sayılı gerçek eleştirmenlerinden biridir. Belki toy okur o eski husumet söylentilerine kanıp bu yazdıklarımı bir kinaye gibi yorumlamış olabilir. Ancak işin aslı asla öyle değildir. Evet, V.Z. ile aramızda yıllara yayılmış bir -edebi- ilişki olduğu doğrudur. Bu ilişkiye dışarıdan bakacak bir okurun da V.Z.’nin yazdıklarına, yani benim eserlerime yazdığı eleştiri yazılarına eleştirel hatta iğneleyici demesi doğaldır. Bence bunun sebebi V.Z.’nin yazdıklarının kapsamlılığının yeterince farkına varamayışlarıdır. Evet, V.Z. çokça eleştirir, hatta belli noktalarda diline “iğneleyici” yakıştırmasını bile yapabiliriz, ancak onun yazıları her zaman dürüst ve geliştiricidir. Biraz da onun kalemi sayesindedir ki, bence bunu demem yanlış olmaz, eserlerim bugünkü kalitesine ve evrenselliğine ulaşmıştır…
</p>


<p align="justify">
&nbsp;&nbsp;&nbsp;&nbsp;
Neyse, konudan sapıyorum. Evet, <i>Yeni Umutlar</i> dergisinde V.Z.’nin yazısını gördüm ve dedim ki kendi kendime, “K.O., sen neden bu deneme türünü ciddiye almıyorsun? Halbuki bak, ne senden öncekiler ne de senin çağdaşların bu türü yadsımamışlar?”. Evet, neden bu türü ciddiye almıyordum? İlk aklıma gelen, en başta da dediğim gibi yazdıklarımın belli bir şekilde daha üretim yaptığım yazın türlerimin sınırlarına hapsolmuş olmasıydı. Ben bir kurgu yazarıydım. Ancak her şeyi kurgunun ölçütüne hapsetmek zorunda mıydım gerçekten? Bir sanatçı için cevaplaması gerçekten çok zor bir soru. Kendimizi rahat hissettiğimiz alanlarımız ve bu alanlarda yarattığımız eserlerimiz var. Ancak kendimizi ifade ediş biçimimizi, bu önceden gelmiş formlarla sınırlamak zorunda mıydık?
</p>


<p align="justify">
&nbsp;&nbsp;&nbsp;&nbsp;
Bu soruyu enine boyuna kendi içimde uzunca bir süre tartışıp düşündükten sonra aslında yaptığımın kendi kendimi kısıtlamaktan başka bir şey olmadığını fark ettim. Sanat bu değildi. Form vardı evet, ama form amaca hizmet ederdi ve amaç da mesajın, ister okur olsun ister izleyici ya da dinleyici, anlatılanın hedefine ulaşmasıydı. Mesajın kendisi orada olduktan sonra formun, aracının ne olacağının gerçekten önemi var mıydı? Mesajın anlaşılması için belli bir tarzda olması elzem miydi?
</p>


<p align="justify">
&nbsp;&nbsp;&nbsp;&nbsp;
Uzun tefekkürümün sonunda öyle olmadığına inanarak, Cağaloğlu Yokuşu’nu tırmanmaya koyuldum. Aklımda, yayınevimle anlaşarak gazetelerden birinde yazmak vardı. Elbette ki günlük olarak değil. Öyle bir çabaya girmeye lüzum yoktu, bu çabanın açıkçası müthiş bir emek ve derinlik de gerektirdiğini düşünüyor, kimsenin de böylesine bir derinliğe sahip olmadığına inanıyordum. Dediğim gibi, tıpkı V.Z.’nin dergi yazıları gibi, ama arada o kadar uzun boşlukların olmadığı, o kadar yazılanların birbirinden kopmadığı bir yayın programı belirleyip, haftada iki, ya da belki imkân olursa, üç yazı yazmak vardı.
</p>


<p align="justify">
&nbsp;&nbsp;&nbsp;&nbsp;
Elbette ilk önce kati bir ret ile karşılaştım, önce editörümden sonrasında da yayınevinin kendisinden. Böylesine tutucu bir cevabı öngörmeliydim belki de… Ne demekti bir öykü, roman ve tiyatro yazarının köşe yazılarına başlaması? Üstelik hem de bunu bir gazetede yapması? Bari bir dergide yapsam olmaz mıydı? Onlara uzun uzadıya anlattım. Niyetim öyle bölük pörçük, gerçeklikten kopuk dergi makaleleri yazmak değildi. Beni bugüne dek takip eden bir okur kitlem vardı ve benden belli şeyleri duymak istiyorlardı. Benim fikrimi merak ediyorlardı. Kaldı ki bu fikirler sadece bu ay şehir tiyatrolarında oynanan oyunlara dair yorumlarım ya da yeni çıkan romanlara dair eleştirilerim değildi! Yaşanana, güncele dair fikirlere, yorumlara susamıştı okur ve bunları birinci ağızdan duymak, öğrenmek istiyordu.
</p>


<p align="justify">
&nbsp;&nbsp;&nbsp;&nbsp;
Uzun uzadıya tartıştık. Sizin de tahmin edeceğiniz gibi sayın okur, sizlerle kavuştuğum bu satırlar benim yengimin nişanesi. Z… Gazetesi’nde hafta iki kere olacak şekilde köşe yazılarıma başlamış bulunmaktayım.
</p>


<p align="justify">
&nbsp;&nbsp;&nbsp;&nbsp;
Bu hususta çok ayrı bir heyecana sahip olduğumu sizinle paylaşmayı bir görev bilirim. Daha yazımın en başında demiş olduğum üzere, sebeplerimi ve kendimi incelikleriyle, derinliğiyle anlatmış olduğuma kani bulunmaktayım. Bu sebep vasıtasıyla sizlerle buluşmuş olduğum için müthiş mutlu olduğumu siz sayın okurlarımın bilgisine sunar, önümüzdeki günlerde tekrardan görüşmek dileğiyle sizleri selamlarım!
</p>




<p align="justify"> <br></p> 
<p class="paragraph3" >
<b>01/05/20.. – K.O.C. </b>
</p>

<p align="justify">
&nbsp;&nbsp;&nbsp;&nbsp;
Sevgili günlük,
</p>

<p align="justify">
&nbsp;&nbsp;&nbsp;&nbsp;
Seni bir süredir boşladığımı düşünüyor olmalısın. İnan her gün aklımdasın. Gazetedeki yazılarıma başladım. Salı ve cumaları yazıyorum. Bu sebepten yazamadım bir süre maalesef, umarım affedersiniz. Yazılarım, sormayın hem de nasıl beğenildi. Herkes yazdıklarımı yayınlandıkları gibi online mecralarda paylaşıyor ve o birkaç günün tartışma konularının eksenini bu yazılar oluşturuyor. Tabii başka türlüsü de beklenemezdi, yalan yok, orada burada böbürlenmeyi sevmem ama insan kendine (ve de sadık sırdaşı günlüğüne karşı) dürüst olmalı, kitaplarım ve oyunlarım da benzer etkileri yaratmıyorlar mıydı yayınlandıkları gibi? İnsanlar haftalarca, aylarca onları konuşuyor, hatta oyunlara ilk birkaç günden sonra sezon boyunca bir daha yer bulamıyorlardı. Yine bir benzerinin yaşandığını hissediyorum. Çok büyük konuşmamalı, ama editörüm Sezgin’in de dediği gibi, ileride bir kitap çıksa tüm bu yazılanlardan hiç fena olmaz. Eski yazılarımı da tekrardan gözden geçirmeye başladım. 
</p>

<p align="justify">
&nbsp;&nbsp;&nbsp;&nbsp;
Her zaman yazılarımda tek bir şeyi kovaladım: yazdıklarımın evrenselliği. Evet, bu ülkeden, iki dünyanın arasında sıkışan Türkiye’den yazıyordum. Ama yazdıklarım çeşitli insanlık halleri değil miydi herkesin hissedebileceği? Anlatmak istediğim durumlar değil hislerdi; herkesin paylaşabileceği, herkesin anlayabileceği hisler. Öyle de olmuştu nitekim. Önce ulusal sonra uluslararası ödülleri kazandığımda, anlamıştım, yapmaya niyetlendiğim işin başarıyla üstesinden gelebilmiştim. İlk romanımı geçelim. İlk romanlar her zaman en güçlüsü olur, sonrasına bakmalı derler (Memet Fuat, neden ilk romanını yayınlamadan Latife Tekin’den bir roman daha istemişti?).
</p>

<p align="justify">
&nbsp;&nbsp;&nbsp;&nbsp;
Uzun süredir üzerinde çalıştığım bir eser var aslında. Öykü olmasını planlıyordum, yani daha fazlası çıkmaz gibi geliyordu konuyu ilk düşündüğümde, ama yazdıkça uzayan ve maalesef, uzadıkça da karmaşıklaşan bir roman. Son oyunumdan beri bununla uğraşıyorum, dürüst olacağım, neredeyse altı senedir. Geçen nisandan beri de yeniden üzerine düşme fırsatım oldu, gerçek anlamıyla. Garip bir şekilde bu köşe yazıları beni kendi çalışmalarımla da yeni bir heyecanla birleştirdi. 
</p>

<p align="justify">
&nbsp;&nbsp;&nbsp;&nbsp;
Bu eserin form olarak mektuplardan oluşan bir roman olmasını planlıyorum. Evet, farkındayım, artık biraz da unutulan bir form mektup roman ancak öykünün (ya da artık roman mı demeli) meselesini iyi aktarabilir diye düşünüyorum. Olaylar şehrimizde geçiyor. Farklı mahallelerden birkaç karakter. İkisini (ana karakterleri) kafamda çizdim çoktan. Hikâyeye eklenmesi gereken bir iki karakter daha var ancak onları yine mektuplarıyla mı yoksa başka bir biçimle mi eklemeliyim, emin değilim.
</p>

<p align="justify">
&nbsp;&nbsp;&nbsp;&nbsp;
Kabaca konuyu ve dolayısıyla mektupların içeriğini, yazılma sebeplerinin ne olduğunu daha en baştan kararlaştırmıştım. Politik çatışmalar ve çalkantılı bir dönem. Ben yazmaya başladığımda şehre musallat olan bu çatışmalar daha başlamamıştı. Benim de aklımda gençliğimizin çatışmalarını başka bir metafor üzerinden anlatmak vardı. Belki de öngördüklerim gerçekleşti bu süreçte. Oscar Wilde boşuna dememiş, <i>life imitates art</i>. Düşündüğüm şehri yavaşça yutan bir şiddet sarmalı ve bu sarmalı okura göstermeyen ama sezdiren mektuplar olacaktı. Dediğim gibi aklımda iki temel mesele var. Ülkemiz ve yaşadıklarımızın evrenselliği. Şiddet bir tek burada değil. Yaşananlar da dünyanın geri kalanından azade değil ki. Bu konuların yarattığı hisler de yerel değil evrensel… Ben de bu evrenselliğin peşindeyim.
</p>

<p align="justify">
&nbsp;&nbsp;&nbsp;&nbsp;
Dediğim gibi aslında romanın bir kısmını yazdım. Fakat hep hikâyenin farklı kısımlarını yazdığım için yazdıklarımı bir araya getirmeye çalıştığımda çokça boşluklar kalıyor metinde. Yine de son bir aydır köşe yazılarımla çoktandır unuttuğum bir yaratıcılığı ve üretkenliği edindim. Gündüzleri önce köşe yazılarımı yazıyorum ve yazılarımı bitirdikten sonra akşam geç saatlere dek içimdeki yazma heyecanıyla yazıyor da yazıyorum. 
</p>

<p align="justify">
&nbsp;&nbsp;&nbsp;&nbsp;
İşte böyle bir şekilde yazmaktayım sevgili günlük. Ve son birkaç haftadır yazdıklarımdan o kadar mutluyum ki…
</p>




<p align="justify"> <br></p> 
<p class="paragraph3" >
<b>24/05/20.. – D.N. </b>
</p>

<p align="justify">
&nbsp;&nbsp;&nbsp;&nbsp;
Koltuklarını dolduran seyircinin kafasında birçok soru var. İlk yarıda kurulan gizemlerin nasıl çözümleneceğini düşünmüşler, belki de tuvalet sırası ve çabucak içtikleri şarabın yanına sıkıştırmaya çalıştıkları kısacık sohbetleri bu gizem üzerine. Bir kısmı bunu tartışırken bir kısmı da belki de gizemli hiçbir şey olmadığını savunuyor. Sadece gündelik olan gösterilmiş ve tüm tartışma izleyiciye bırakılmış olabilir mi yoksa? Perde açılıyor, sesler kesiliyor.	
</p>

<p align="justify">
&nbsp;&nbsp;&nbsp;&nbsp;
Üst kat komşum olan eski yazar gazetede köşe yazılarına başlamış. Bir başka garip tesadüf daha. Dikkat etmeli. İlk birkaç ay daha çok edebiyat ve güncel meseleler gibi kimsenin ilgisini çekmeyen konularda yazmışsa da yavaş yavaş politikleşiyor gibi. Ajan olabilir mi acaba? Muhteşem bir paravan, dünyayı takip eden gazeteci kisvesi altında alt kat komşusunu gözleyen muhbir! Beni izlemek ve takip etmek için gönderilmiş bir ajan. Hayır, saçmalıyorum. O kadar da yetenekli bir yazar değildi eskiden, onu ajan yapmış olamazlar. Yine de dikkatli olmalı, yazılarında çeşitli düşünceler arasındaki ince ayrımları yakalayamasa da bunu bilerek yapıyor olabilir.
</p>

<p align="justify">
&nbsp;&nbsp;&nbsp;&nbsp;
Aşağı yolladığı sepetini ara sıra kontrol ediyorum. Gerçi her inişinde aşağı doğru çok hızlı bir şekilde bıraktığı için içine ne koymuş olabileceğini göremiyorum maalesef ama bence notlarını bu yöntemi kullanarak birileriyle paylaşıyor olabilir. Daha önce de belirttiğim (ve Nevruz Efendi’nin de tasdik ettiği şekilde) köşe bakkalımız (hacı bakkal) hala geri dönmüş değil. Nevruz Efendi tatile çıktığını söylemişti ancak aradan aylar geçmesine rağmen ne dükkanına geri döndü ne de atıl haldeki köşe dükkân el değiştirdi. Aklımda iki şüphe beliriyor. Birincisi, bu adamın ajanlığı sebebiyle bakkalı kapattırıp yerine mahalleyi gözleyecek birkaç jurnalciyi yerleştirmesi. Evden dışarı çıktığım üç beş seferde dükkânın önünden geçmeye ve içeriyi gözlemeye çalıştım ama her seferinde dükkânı kapalı ve içerisini de karanlık bir halde buldum. 
</p>

<p align="justify">
&nbsp;&nbsp;&nbsp;&nbsp;
İkinci şüphem ise, komşumun sepetine yerleştirdiği mektuplar üzerinden kimsenin dikkatini çekmeden dışarı dünya ile iletişim kurması. Gözlemlediğim kadarıyla evinden dışarı adım atmıyor (kimsenin evine uğradığı da yok) ancak köşe yazılarından şehrin dört bir köşesinden türlü insandan, bu insanların türlü halinden bahsediyor. Kesinlikle bir bit yeniği var. 
</p>



<p align="justify"> <br></p> 
<p class="paragraph3" >
<b>19/08/20.. – K.O.C. </b>
</p>

<p align="justify">
&nbsp;&nbsp;&nbsp;&nbsp;
Yazdıklarımın, özür dilerim sevgili günlük, merhabalar ve selamlar, yazıya böyle başlamamalı. Nezaketi unutursak insanlığımızdan ne kalır geriye?
</p>

<p align="justify">
&nbsp;&nbsp;&nbsp;&nbsp;
Merhabalar ve selamlar sevgili günlük,
</p>

<p align="justify">
&nbsp;&nbsp;&nbsp;&nbsp;
Yazdıklarımın seveni olduğu kadar da sevmeyeni varmış anlaşılan, yani Sezgin’in dediğine bakılırsa. Üstelik bu sayının onun dediğinin üstünde olduğunu anlıyorum, yani tahmin ediyorum. Olabilir, olsun da tabii, kimse ne beni ne de yazdıklarımı sevmek zorunda değil.
</p>

<p align="justify">
&nbsp;&nbsp;&nbsp;&nbsp;
Sezgin benim bu durumdan korkacağımı düşünüyor. Yanılıyor. Yanılıyor. Hem de öyle böyle değil. Benim sevilmek için yazmadığımı ilk onun bilmesi gerekir. Sevilmek! Saçma sapan bir his. Ben bir yazarım. Bir sanatçı! İç dünyamın derinliklerini cahil kitlelerin şaşkınlıklarına tanık olmak niyetiyle açmayacağımı en başından onun anlaması gerekirdi. Neyse… Sağlık olsun. Yazının amacı anlaşılmak değil elbette. Zaten anlayabilselerdi benim yazmam gerekmezdi. Herkesin farkında olduğu bir dünya gerçekliğinde bana ihtiyaç olmayacağını sence ben anlayamaz mıydım? Sen anlayamamışsın belli ki… Anlaşılmak bilinmeyi gerektirir. Bilinmek fark edilmeyi. Fark edilmek, sence, Sezgin, benim peşine düştüğüm bir arayış mıydı? Ben herkes adına cevaplayayım. Hayır değil. Benim, yani K.O.C.’nin herhangi bir anlayışa ya da herhangi bir farkındalığa ihtiyacı yok. Karnım tok bunlara. İhtiyacım olan tüm ilgiye romanlarımın yayınlanmasıyla birlikte kavuştum zaten. Dünya benim nerede durduğumu biliyordu. Neler yaptığımı biliyordu, bilmemesinin imkânı yoktu, ben, K.O.C., ödüllü bir yazardım. <s>Bunu mastürbasyon yapmak için söylemiyorum, sikimin sıvazlanmasını istesem bir edebiyat dergisine röportaj verirdim...</s> Nerede durduğumu ve geride kalan herkesin, nerede durduğunu, açık açık bildiğim için söylüyorum.
</p>


<p align="justify"> <br></p> 
<p class="paragraph3" >
<b>20/08/20.. – K.O.C. </b>
</p>

<p align="justify">
&nbsp;&nbsp;&nbsp;&nbsp;
Günlük, sevgili,
</p> 

<p align="justify">
&nbsp;&nbsp;&nbsp;&nbsp;
Dün biraz fazla içmişim galiba. Başım çatlar gibi ağrıdı bütün gün.
</p> 

<p align="justify">
&nbsp;&nbsp;&nbsp;&nbsp;
Dün öğleden sonra bir kadeh koymuştum kendime, her zamanki gibi gün batımını terasımdan izlerken içmek için. Daha önce bahsetmiştim, bulutların üstünden güneşin ufukta kayboluşunu izlemek şahane oluyor. Bir kadehim bana yetiyor.
</p> 

<p align="justify">
&nbsp;&nbsp;&nbsp;&nbsp;
Sonrasında hafif bir şeyler yedim ve yazı masamın başına oturdum. Televizyonu açtım. Genelde çalışırken televizyon hep açık olur arkada; insanların sesleri rahatlatıyor beni. Hangi kanalın açık olduğu önemli değildir çok, öylesine gezip, ilginç duran bir kanalda bırakırım. Dün gece de öyle yapmıştım. Öylesine bir <i> talk show</i> ’da durmuştum. Cumaya yetiştirmem gereken yazıma hazırlanıyordum, hala devam eden çöpçü grevine ve bunun nasıl iktidarın şehirde sürdürdüğü terörle mücadeleye ket vurduğundan bahsedecektim. Biliyorsun sevgili günlük, neredeyse altı aydır devam ediyor grev. Halk da bu konuda iktidar partisi mensubu belediye başkanını çok sıkıştırıyor. Haksızlar oysaki. Herkes işini yapmalı, zor zamanlarda da biraz dişini sıkmalı. Oysa çöpçüler, nereden geldiği belli olmayan bir özgüvenle koca koca siyasetçileri sıkıştırıyor. Olacak iş değil. Neyse, bir de ne göreyim, yani duyayım, çünkü önce o sinsi sesini işittim V. Z.’nin sonra da o soluk yuvarlak suratını gördüm televizyon ekranında. Pis sıçan… Meğerse, son dönemde dergi ve gazetelere yazdığı eleştiri yazılarını kitap halinde toplamış ve daha yeni yayınlanmış, bu sebepten de şovun davetlisiymiş. Tabii ki işimi gücümü bıraktım ve televizyonun başına geçtim; geçerken de kendime bir bardak viski doldurdum.
</p> 

<p align="justify">
&nbsp;&nbsp;&nbsp;&nbsp;
Bir süre kendi yazılarından bahsetti.	Sonrasında sıra bana geldi. Konu nasıl açıldı hatırlamıyorum, herhalde sunucu sordu, eski edebi atışmalarımızı da hatırlatarak, benim bu aralar Z…. Gazetesi’ne haftalık köşe yazıları yazdığımı söyledi. Allah’ım! Nasıl da aşağılık bir sırıtış yayıldı yüzünde V. Z.’nin! Neymiş efendim, heyecanla takip ediyormuş, gerçi kalemim o eski kuvvetine sahip değilmiş ama yadırgamamak gerekirmiş ne de olsa alanımın dışında düşünce yazıları yazıyormuşum! Orada olsaydım ona bir çift laf etmesini bilirdim!
</p> 

<p align="justify">
&nbsp;&nbsp;&nbsp;&nbsp;
Alanımın dışıymış. Ulan yazarım ben, her şey benim alanım. Tek değişen kullandığım mecra. Roman değil de köşe yazısı yazıyorum diye daha az mı anlıyorum dünyayı? Daha az mı yorumluyorum?
</p> 

<p align="justify">
&nbsp;&nbsp;&nbsp;&nbsp;
Neyse, böyle şeyler diye diye şişeyi bitirmişim. Dünkü günlük yazımı da şişeyi bitirdikten sonra tamamlamışım galiba. Biraz ağzımı bozmuşum, affınıza sığınırım sevgili günlük. Çocukla çocuk oldum, bir daha olmayacak.
</p> 


<p class="paragraph1" >
<b>3</b>
</p> 



<p align="left"> <br></p> 
<p class="paragraph4" >
<b>Yazar K.O.C.’nin Z… Gazetesinde yayınlanan 12/04/20..Tarihli Yazısı:</b>
</p>  

<p align="justify">
&nbsp;&nbsp;&nbsp;&nbsp;
Sayın okur, bu aralar ülkemizde, özellikle de bu satırları yazdığım güzide şehrimizde her şeyin çok hızlı bir şekilde değiştiğini düşünüyorum.  Ülkede yaşananları içselleştirip üzerine konuşabileceğim bir alan ve zamanı, bir düşünce ve tartışmayı bulamazmışım gibi geliyor.
</p> 

<p align="justify">
&nbsp;&nbsp;&nbsp;&nbsp;
Benim ilk oyunlarımı yazdığım senelerde hayat böyle değildi. Kesinlikle daha iyi günler değildi bugünlerden. Ülkece birtakım problemlerin içine sıkışıp kalmıştık. Eski ve can sıkıcı meselelerin içinde debelenip duruyorduk. Yüzleşmemiz gereken, kendimize pay çıkarıp değişmemizi elzem kılan eski kuşaktan miras problemler… Ben ve benim neslim bu problemlerin içine doğmuştuk. Bunlar biz doğmadan çok öncesinde yaşanmıştı ve bu ülkenin, tüm enerjisini onları yok saymaya harcadığı ve bu suskunluk sebebiyle de aslında korkunç bir bataklığa saplanıp kaldığı bir haldeydik. Hepimiz aynı büyüme sancısını hissediyorduk. Ne kendimizi değiştirebiliyorduk ne de içinde bulunduğumuz ortamı. Eskilerin deyişiyle birilerinin aynayı topluma çevirmesi ve etrafını aydınlatması gerekiyordu. İlk oyunlarıma, öykülerime bakınız; (gerçi belki gençler unutmuşlardır ama) hep sizin de çok iyi bildiğiniz bu problemleri ele almamış mıydım? 
</p> 

<p align="justify">
&nbsp;&nbsp;&nbsp;&nbsp;
Bu konuda kendime olduğundan daha büyük bir pay çıkarmak istemem, yine de eksik konuşmam da doğru olmaz; ben ve benim neslimin diğer yazarları, müzisyenleri, şarkıcıları, tiyatrocuları, yani sanatçıları, tarihin üzerimize yüklediği bu görevi ilk kez biz sırtlandık. Asla kendimize hiçbir dönüş beklemeden yaptık bunu, bizim de “ateşten gömleğimiz” buydu belki de. Onu geleceğimizle birlikte yorumlayıp aslında nasıl on yıllarca saçma bir noktada takıldığımızı somutlaştırdık ve bu farkındalıkla yapılması gereken değişiklikleri anlatıp, etrafımızı, toplumumuzu, ülkemizi değiştirdik. Kimse bunu yapmadığımızı söyleyemez. Hem ulusal hem de uluslararası ödüllerle taçlandırılmadı mı eserlerimiz? Demek ki bir şeyleri doğru yapmışız, söylenmesi gereken lafı etmişiz...
</p> 

<p align="justify">
&nbsp;&nbsp;&nbsp;&nbsp;
Ülke olarak ilerlemek istediğimiz zamanlardı sanatçılığımın ilk yılları. Bunun için yüzleşmemiz gereken öylesine çok mevzu vardı ki… Mesela, ne bileyim, genç cumhuriyetin yaptığı, kendi dönemi içinde kabul edilir gibi görünen ama zamanla çok yanlış olduğunu anladığımız politikalar, ya da çok partili dönemin buhranları ve sıkıntıları. Bunları yazdık, yazmakla da kalmadık, bu konuları sanatın esas malzemeleri haline getirdik ve bizden sonra gelecek yeni nesillere emanet ettik eserimizi. Ellerinde olan salt bir çatışma değil, adı konulmuş, üzerine düşünülmüş, işlenmiş şeylerdi artık. 
</p> 

<p align="justify">
&nbsp;&nbsp;&nbsp;&nbsp;
Peki bugün neler oluyor? Hem çok şey oluyor hem de hiçbir şeyin olduğu yok! Bizim konularımız çözümlendi ve geriye saçma, felsefi temelleri bile yerleştirilememiş konular kaldı. Üzerinde çok da düşünülmesi gerekmeyen, yaşananları bilince hızlıca çözülebilecek, sadece konuşulup geçilecek konular kaldı geriye.
</p> 

<p align="justify">
&nbsp;&nbsp;&nbsp;&nbsp;
Siz inanıyor musunuz sokaklarımızı, o soylu belediye binalarımızı, kutsal bankalarımızı, şehrimizin bin bir mabedini hedef alan teröristlerin ulvi düşünceleri ve ülküleri olsun? Tek inandıkları yıkım ve kargaşa! Öylesine büyük bir şok etkisiyle, insanın korkutarak ve ürküterek kendini kanıtlama ve hatırlanma isteği! Kendilerine verdikleri o isim, “Nihilistler” bile ne kadar gerçeklikten kopuk olduklarının bir göstergesi değil mi? Hayatında iki sayfadan fazla felsefe okumuş biri, şehrimize musallat bu çetenin bırakın “nihilizm”i filan, herhangi bir fikre ya da görüşe sahip olmadığını hemencecik anlar. Geçtim Nietzsche’yi, felsefeyi filan, bunlar açıp da tek satır Turgenyev ya da Dostoyevski okumamışlardır, sokaklardaki yazılamalarından bu büyük romancıları okuduklarını, Rus edebiyatına hakim olduklarını sanırsınız ancak bunlar Bazarov olmayı bir maharet sayarlar. Bir fikrin yanlışlanmasını o fikirden arınma addedip kendilerini ahlak dışına konumlandırırlar. “Tanrının ölümünü” somut bir gerçek gibi yorumlayıp, her şeyin yapılabileceğine kendilerini inandırmışlar! Halkı terörize etmeyi, binaları bombalamayı, heykelleri yıkmayı kendilerine hak görüyorlar! Bu mu gerçekten mirasımız, tartışmasız bir dünya, çatışmasız bir hayat, tek bir kabulün hakimiyeti?
</p> 

<p align="justify">
&nbsp;&nbsp;&nbsp;&nbsp;
Diyeceksiniz ki, elbette buna hakkınız var da sayın okur, herkes öyle düşünmüyor, birçokları, birçok genç, bu dinsiz imansız, düşüncesiz izansız, kendine Nihilist diyen şarlatanların karşısında cephe oluyor. Oluyorlar olmasına, evet, ama onların da düşün dünyası, yürekleri ve fikirleri bir o kadar boş değil mi? Kendine nihilist diyenlerin karşısına “Varoluşçular” diye konumlayan, tekrardan, fikrin tarihsel izini değil de güncel tezahürünü gerçek sanan, anlam ve içeriği maruz kaldığından devşiren bu grup da aynı düşüncesizliğin ürünü değildir de nedir? Her gece tekrar tekrar sokaklara çıkıp halka zorbalık yapmaları mı absürdü anlayışlarının göstergesi? Al birini vur ötekine!
</p> 

<p align="justify">
&nbsp;&nbsp;&nbsp;&nbsp;
Böyle bir saçmalığın karşısında duracak şeyin düzen olduğunu siz de çok iyi biliyor olmalısınız sayın okur, iliklerinize kadar, en içinizde… Devletin sunduğu, demokrasi aletiyle diri tuttuğumuz, Cumhuriyetin aleviyle capcanlı… Düzenden başka bir şey savunulabilir mi tüm bu saçma şiddetin karşısında? 
</p> 

<p align="justify">
&nbsp;&nbsp;&nbsp;&nbsp;
İşte tüm bu sebeplerle, yaşadığımız günlerin çok hızlı gelip geçtiğini düşünüyorum. Arkasında ne bir düşünce ne bir fikir ne bir gelenek olan akımlar, akıllarınca şehrimizin sokaklarında, caddelerinde, bulvarlarında top koşturuyor. Halkı korkutup evine kapatmayı bir maharet sayıyor. Yaşamı tarihin sahnesinin dışına taşıyıp geçmişsiz, kültürsüz propagandalarıyla bombalıyorlar halkı… Böyle bir dünyada insan neyi düşünüp neyi tartışabilir?
</p>  



<p align="rigt"> <br></p> 
<p class="paragraph3" >
<b>20/04/20.. – K.O.C.</b>
</p>  

<p align="justify">
&nbsp;&nbsp;&nbsp;&nbsp;
Sevgili Günlük,

<p align="justify">
&nbsp;&nbsp;&nbsp;&nbsp;Bugün kimden bir “hayran mektubu” aldım tahmin edin? Ece Canus Hanım’dan! Ne demek Ece Hanım’ı tanımıyorum, şehrin en tanınmış avukatlarından biri kendisi ve ayrıca şehrimizin güzide valisini de eşi. Son yirmi senede yaptıklarını yazmaya başlasam, sizin bedeninizde daha fazla yazacak sayfa kalmadığında, Ece Hanım’ın başarılarının yüzde birini bile yazmış olmam. Her zaman doğrunun ve adaletin yanında olmuş olduğunu, gelip geçen dönemlerin tüm zorluklarına rağmen, en basit suçludan, en yüksek profilli “siyasi suçluya” dek herkesin savunmasını yapmış, mahkeme kapılarında evinden çok zaman geçirmiş, ne iktidardan ne mafyadan korkan bir avukattır kendisi. 
</p>
<p align="justify">
&nbsp;&nbsp;&nbsp;&nbsp;İşte tüm bunların farkına vararak tekrardan düşünün gelen mektubun önemini ve yazan kişinin kim olduğunu. Bunların üzerine de yazılanların güzelliğini görün ve hissettiklerimi anlamaya çalışın. Yaşadığım esrikliği yazılanların karşısında… Ne de güzel, öyle güzel yazmış ki ama. Tüm yazdıklarımı okumuş, ilk öykülerimden son tiyatro oyunlarıma… Şimdi de gazetedeki yazılarımı okuyormuş, “Heyecanla takip ediyorum sizi” diyor. Hiçbir yazımı kaçırmıyormuş. “Romanlarınızı da çıktıkları gibi alır, bitirene dek elimden düşürmezdim” demiş, inanabiliyor musun? Yazdıklarıyla nasıl mest oldum, nasıl mest oldum anlatamam. Hiç beklemezdim böylesine yüce bir ruha sahip, böyle yüksek profilli bir okurumun olmasını.
</p>
<p align="justify">
&nbsp;&nbsp;&nbsp;&nbsp;Tabii hemen ben de hiç vakit kaybetmeden yazı masama oturdum ve bir cevap yazdım:
</p>
<p align="justify">
&nbsp;&nbsp;&nbsp;&nbsp;“Sayın Canus,
</p>
<p align="justify">
&nbsp;&nbsp;&nbsp;&nbsp;Öncelikle mektubunuzun beni ne büyük mutluluklara gark ettiğini size anlatamam! Hissettiklerimi anlatacak kelimeleri bulmakta zorlanıyorum. Kaleminizin bana taşıdığı en içten ve en samimi cümleleriniz beni öylesine duygulandırdı ki… Mektubumu lekeleyen gelişigüzel damlaların mutluluk göz yaşlarım olduğunu bilin isterim. Buna binaen belki benim gibi önemsiz bir kulunuzun bunu söylemesine abesle iştigal diyeceksiniz ama asıl ben sizin öyle büyük bir hayranınızım ki… Hayatınızın merkezine koyduğunuz adalet arayışı ve bunun yaşamınızın her anına sirayet edişi… Vakıa ben de yazdıklarımı sizin sayenizde yazıyorum, yaptıklarınızdan, işinizle temsil ettiklerinizden duyduğum heyecanla canlanıyor, kalemimi sizin gölgenizde kağıtlarımın üstüne taşıyorum.
</p>
<p align="justify">
&nbsp;&nbsp;&nbsp;&nbsp;Söylediğiniz tüm güzel sözler için size ne kadar teşekkür etsem az. Yazdıklarımın okunmasını bırakın, böylesine anlaşılması, duyulması bir yazar için ne demek, tahmin bile edemezsiniz. Sizin de mektubunuzda zarafetle dile getirdiğiniz gibi, aynı kanaatlerin insanlarıyız belki de. Aynı yüce uğraş peşinde koşan iki Don Kişot. Aman Allah’ım ama ben neler diyorum, güzel sözlerinizle sarhoş olmuşum adeta. Soylu duygulara taht olan ruhunuzu böyle bayağı kelimelerle lekeliyorum… Affedin…
</p>
<p align="justify">
&nbsp;&nbsp;&nbsp;&nbsp;Sizi tüm içtenliğimle selamlıyorum. Utanmadan (çünkü bu istirhamımı dile getirmezsem kendimi asla affedemem) daha şimdiden derin özlem ve tutku ile sizden gelecek başka mektupların özlemiyle yaşadığımı ve merhametinize sığındığımı bilginize arz ederim.
</p>
<p align="justify">
&nbsp;&nbsp;&nbsp;&nbsp;Zavallı kulunuz,
</p>
<p align="justify">
&nbsp;&nbsp;&nbsp;&nbsp;K.O.C.”
</p> 



<p align="rigt"> <br></p> 
<p class="paragraph3" >
<b>22/04/20.. – D.N.</b>
</p>  


<p align="justify">
&nbsp;&nbsp;&nbsp;&nbsp;
Yeni günün yorgun ışıkları isteksizce yatak odamı aydınlatıyor. Sahnenin önündeki o kalın kırmızı perdeler neredeyse açılmayacak gibi. 
</p> 
<p align="justify">
&nbsp;&nbsp;&nbsp;&nbsp;Geçen gün yanlış bir şey yaptım. Aslında tam olarak yanlış bir şey yaptığım söylenemez, çünkü eylemim sona erdiğinde yanlış bir şey yoktu ortalıkta ancak aradaki adımlarda felsefe tartışan insanları endişeye düşürecek hareketler yaşanmış olabilir.
</p> 
<p align="justify">
&nbsp;&nbsp;&nbsp;&nbsp;
Tahmin ettiğiniz üzere artık evimden istediğimden daha çok çıkmaktayım. Nevruz Efendi neredeyse hiçbir sepetimi doldurmuyor; saatleri bırakın, neredeyse günlerce bekleyip, sepetimi boşa geri çekiyorum. Böyle olunca da kurabiyelerim, sütlerim ve evimin geri kalan erzakını kendi başıma doldurmam gerekiyor. Arada sırada dışarı çıkıyor ve markete gidip geliyorum.
</p> 
<p align="justify">
&nbsp;&nbsp;&nbsp;&nbsp;
Markete gitmediğim zamanlarda bildiğiniz üzere radyomdan ya klasik müzik kanallarını ya da ya da gündelik haberleri dinliyorum. Devletin üç numaralı radyo kanalı, her gün ne de güzel klasik müzik programları sunuyor! Neredeyse sabahtan akşama dinliyorum. Garip olan, kanalın akışının hiçbir şeyden etkilenmemesi. Dünya üzerinde hiçbir şey yaşanmıyormuşçasına klasik müzik yayınına devam ediyorlar. Devletin sunduğu bir kanaldan insan bu istikrarı beklemiyor. İnsan sadece bu kanalda kalsa, şehre dair yalancı bir güvene kapılır. 
</p> 
<p align="justify">
&nbsp;&nbsp;&nbsp;&nbsp;
Neyse, geçen gün, tahmin edeceğiniz üzere, yine kurabiyem bitti ve dışarı çıkmam gerekti. Aşağıya indiğimde daireme yeni mektupların bırakıldığını fark ettim. Tabii gittim kontrol ettim. Çoğu reklam broşürleriydi. Bir tanesi ablamdandı. Onu cebime attım, diğerlerine de göz gezdirmeye başladım ki bir de ne göreyim. Sonuncusu üst kat komşuma gelmişti. Tabii hemen mektubu onun posta kutusuna attım. Sonra dışarı çıkıp hedefime koyuldum. Bu aralar siyah defterime mesajlar yazmayı bıraktım.
</p> 
<p align="justify">
&nbsp;&nbsp;&nbsp;&nbsp;
Onun dışında radyom her gün açık. Neyi duymak istediğimi ya da neyi beklediğimi bilmiyorum. Kanalları öylesine geziyorum. Balkonumda uzanmak artık keyif vermiyor.
</p> 



<p align="rigt"> <br></p> 
<p class="paragraph3" >
<b>14/05/20.. – K.O.C.</b>
</p>  

<p align="justify">
&nbsp;&nbsp;&nbsp;&nbsp;
Sezgin her konu hakkında yazmamam gerektiğini düşünüyor. Ya da yazsam bile inandığım her şeyi söylemesem de olurmuş. Sanki sanatçı ahlakım buna izin verebilirmiş gibi! İnsan inandığını açık açık söyleyemiyorsa susmalı. Sezgin sanıyor ki inadımdan böyle yapıyorum. Yoo, bana sunduğu, yani üzerine konuştuğumuz bazı konuları konuştuğumuz şekillerde taşıyordum köşeme. Neden? Çünkü inandığım konular. İnanmadığım konularda yazmam gerekiyorsa eğer, hiç yazmam daha iyi. O istiyor ki ne üzerine yazacağımı kendi belirlesin, ben onun avucunun içinde durayım, küçük kuklası olayım. Hadi canım oradan!
</p>

<p align="justify">
&nbsp;&nbsp;&nbsp;&nbsp;
Geçen gece bize geldi. Kutlamak içindi aslında. Gazetede yazmaya başlayalı bir seneyi geçti. Zaman… Ne de çabuk akıyor… Elinde şampanyasıyla içeri girdi ve hemen bana sarıldı:
<br>&nbsp;&nbsp;&nbsp;&nbsp;	“Ne demiştim sana! Ha! Ne demiştim!” diyerek gülerek yanaklarımdan öptü, elindeki şişeyi bırakmadan omuzlarımdan tuttu:
<br>&nbsp;&nbsp;&nbsp;&nbsp;	“Pişman olmayacaksın demiştim! Herkes sana tapıyor. Diğer gazetelerden ne teklifler geliyor bir görsen. Gerçekten, görmek ister misin? Hahah, şaka yapıyorum, kutlamaya geldim bugün, iş konuşmaya değil!”
</p>

<p align="justify">
&nbsp;&nbsp;&nbsp;&nbsp;
Elindeki şişeyi koltuğun yanındaki sehpaya bıraktı, beni tekrardan kucakladı ve salonun gerisindeki Amerikan mutfağa doğru yürürken “Kadehler nerede?” diye sordu. Kristal şampanya kadehlerinin durduğu maun dolabı göstererek “Orada.” diye yanıtladım.
“Bir sene! Hahayt! Ne demiştim ama?” dedi ve bir an bekledi, sorusunun cevap bekleyen hakiki bir soru olduğunu anlatmak ister bir şekilde boğazını temizledi, çok hafifçe konuşarak:
<br>&nbsp;&nbsp;&nbsp;&nbsp;	“Ne demiştim ama?” diye sorusunu yineledi:
<br>&nbsp;&nbsp;&nbsp;&nbsp;	“Pişman olmayacaksın…” diye yanıtladım isteksizce.
<br>&nbsp;&nbsp;&nbsp;&nbsp;	“Sen ne demiştin?”
<br>&nbsp;&nbsp;&nbsp;&nbsp;	“…”
<br>&nbsp;&nbsp;&nbsp;&nbsp;	“Aynen! Bana inanmayan sessizliğin ve beni oyalamaya çalışan sözlerinle evden beni kovmuş, birkaç hafta aramalarıma dönmemiş, sonunda yelkenleri suya indirmiştin!”
<br>&nbsp;&nbsp;&nbsp;&nbsp;	Bardakları almadan önce bir an duraksadı:
<br>&nbsp;&nbsp;&nbsp;&nbsp;	“Ama ben de en az senin kadar inatçıyım. Hatta daha fazla, başka türlü senin gibi bir adamın editörü olamazdım. Z… Gazetesinde yazmaya başladın ve sonrası…”
<br>&nbsp;&nbsp;&nbsp;&nbsp;	Şampanya şişesini eline aldı, dışındaki folyoyu yırttı, hafif bir uğraştan sonra tıpayı tutan metal pimi söktü ve gözlerini kısarak (ve şişeyi bir an bana doğrultup kendini eğlendirme fırsatını kaçırmayarak) şampanya şişesini açtı, hızlıca bardaklara doldurdu, kadehini kaldırıp devam etti:
<br>&nbsp;&nbsp;&nbsp;&nbsp;	“Dedikleri gibi, hikâye… Müthiş bir seneydi, önümüzdeki müthiş senelere!”
</p>

<p align="justify">
&nbsp;&nbsp;&nbsp;&nbsp;
Şampanya bittikten sonra önce bir şişe beyaz şarap açtık, o bitince de bir tane daha. İkinci şişenin ortalarında bir yerde, aslında neredeyse tüm muhabbetimizi bitirmiş, edebiyat dedikodularına dalmışken, Sezgin birden:
<br>&nbsp;&nbsp;&nbsp;&nbsp;	“Abi, bazen endişeleniyorum.” dedi. Güldüm, kadehimi kaldırıp:
<br>&nbsp;&nbsp;&nbsp;&nbsp;	“Salla be!” diye yanıtladım. Ciddiyetini bozmadı:
<br>&nbsp;&nbsp;&nbsp;&nbsp;	“Hayır gerçekten. Yazıların, yazıların gerçekten çok güzeller. Sadece, her şey hakkında yazmak zorunda mısın?” dedi. Yine gülerek:
<br>&nbsp;&nbsp;&nbsp;&nbsp;	“Öyle olduğunu biliyorsun,” diye yanıtladım.
<br>&nbsp;&nbsp;&nbsp;&nbsp;	“Evet ama herkese her şeye kafa tutuyorsun. Bugün anlaştığınla yarın anlaşmıyorsun.”
<br>&nbsp;&nbsp;&nbsp;&nbsp;	“Doğru, çünkü ben arabulucu değilim, bir yazarım.”
<br>&nbsp;&nbsp;&nbsp;&nbsp;	“Bunu bilmiyor muyum sanıyorsun. Sen benim en değerli yazarımsın. Ve dostumsun. Anarşistlere sallamak bir şey, hükümete sallamak başka bir şey.”
<br>&nbsp;&nbsp;&nbsp;&nbsp;	“Birilerine salladığımı mı düşünüyorsun?” dedim kızarak:
<br>&nbsp;&nbsp;&nbsp;&nbsp;	“Benim yaptığım…”
<br>&nbsp;&nbsp;&nbsp;&nbsp;	“Evet evet, topluma ışık tutmak, halkı aydınlatmak falan filan. Bunları bana söylemen gerekmiyor.”
<br>&nbsp;&nbsp;&nbsp;&nbsp;	“Senin de bana ne yazıp ne yazamayacağımı söylemen gerekmiyor.”
<br>&nbsp;&nbsp;&nbsp;&nbsp;	Duraksadı:
<br>&nbsp;&nbsp;&nbsp;&nbsp;	“Öyle… Neyse, unut,” şişeye uzandı, kadehlerimizi doldurdu, yalandan gülmeye çalışarak, “Çın çın!” dedi. Bir süre daha oturup içtik. Daha konuşmadık sonrasında. Şişe bitince Sezgin evine döndü.
</p> 



<p align="rigt"> <br></p> 
<p class="paragraph3" >
<b>02/07/20.. – K.O.C.</b>
</p>  

<p align="justify">
&nbsp;&nbsp;&nbsp;&nbsp;
Sevgili Günlük,
</p> 

<p align="justify">
&nbsp;&nbsp;&nbsp;&nbsp;
Ece Hanım’dan bir mektup daha aldım geçen gün. Ve yine nasıl kendimden geçtim inanamazsınız. 
</p> 

<p align="justify">
&nbsp;&nbsp;&nbsp;&nbsp;
Mektubu, geçen sene grev üzerine yazdıklarımla başlıyor. Siz de hatırlarsanız, evvelki senin aralık ayında belediyenin temizlik işçileri, teröristlerin (Nihilistler yok mu ya) eylemleriyle işlerinin de iyice güvencesizleşmesiyle (çünkü o alçaklar şehre saçtıkları bombaları çöp bidonlarına yerleştiriyorlardı) taleplerini belediyeye bildirmiş ve belediyeye hareket alanı tanımaz bir şekilde grev yapmaya başlamışlardı. Grevlerinin haklı bir mücadele olmadığını, gözü gören, kulağı duyan, aklı çalışan herkes farkında. Yapmak istedikleri tek şey, hükümete ve devlete olan güveni sarsıp, ülkemizi istikrarsız bir hale getirmek olduğu aşikar, zaten bu konuyu onlarca kez köşeme de taşıdım. 
</p> 

<p align="justify">
&nbsp;&nbsp;&nbsp;&nbsp;
Sizin de bildiğiniz üzere, yazılarımın da yarattığı kamuoyu ile, greve çıkan o düzen bozucu çapulcular işten çıkarıldılar, yerlerine vatanına devletine sadık evlatlar geçti ve şehrimize bir sene boyunca musallat olan salgın hastalık ortadan kalktı. Şimdi birtakım kimseler salgının devam ettiğini, hatta Nihilistler ve Varoluşçular arasındaki savaşta salgının iyice silaha dönüştürülmüş bir biçimde kullanıldığını söyleseler de, tahmin edeceğiniz üzere bunlar bir takım akılsız kimselerle felaket tellalların zırvalamaları sadece. Zaten bu durumu da ekseriyetle köşeme taşıyor, şehrimin sakinlerinin içine bir nebze olsun su serpmeye çalışıyorum. Düşmanlarımın, özellikle de o kılkuyruk V. Z.’nin yazdığının aksine, evimden çıkmıyor oluşum gözlerimi kör etmiyor, aksine, aklımın, sıradan bir insanın sahip olamayacağı bir açıklığa kavuşmasını sağlıyor. Şehrin kaç farklı köşesinden kaç farklı insanla mektuplaştığımı bilseler, utanır, susar ve bir daha ağızlarını açmazlar. Ama heyhat… Küçük insanlar böyledir, havsalalarının asla alamayacağı şeyler üzerine konuşur dururlar. Bizim de görevimiz, sevgili günlük, onlardan da inatçı bir biçimde, hakikati yinelemektir.
</p> 

<p align="justify">
&nbsp;&nbsp;&nbsp;&nbsp;
İşte bu sebeplerle yazmış Ece Hanım bize olan son mektubunu. Yazdıklarımın ve şehrin düşmanlarına karşı olan adalet savışımın saflığından bahsediyor ve beni takdir ediyor! İnanabiliyor musunuz sevgili günlük! Eşini, sevgili ve saygılı valimizi, teröristlere karşı olan bu mücadelesinde bir an bile bırakmadığım için bana teşekkür ediyor. Gurur duydum elbette, gurur ne kelime! Yine de, Ece Hanım’a söylemekte çekindiğim bir durum, benim valinin yanında değil, adaletin ve hakikatin yanında olduğum, aslında valimizin kim olduğunun pek de bir önemi olmadığı… Neyse, küçük bir kafa karışıklığı diyelim. Tarih doğrusunu yazacaktır.
</p> 


<p align="rigt"> <br></p> 
<p class="paragraph3" >
<b>13/07/20.. – D.N</b>
</p> 

<p align="justify">
&nbsp;&nbsp;&nbsp;&nbsp;
Günler geliyor, günler geçiyor. Korkuyorum. Her şey inandırıcılığını yitirdi, hiçbir şey artık gerçekmiş gibi gelmiyor. Perde açılmıyor artık.
</p>

<p align="justify">
&nbsp;&nbsp;&nbsp;&nbsp;
Yazdıklarıma baktığımda ilk yazdığımdan beri neredeyse iki sene geçtiğini görüyorum. Peki değişen ne var? Neredeyse hiç. Şehrin son durumunda değişen bir şey yok. Belediye durmadan işçilerini çıkarıyor yenilerini alıyor, temizlik ve salgın sorununa kesin bir çözüm getiremiyor. Her sokağa çıkışımda çöp tepelerini daha da büyümüş buluyorum. Sıçanlar, artık sıçan olduklarına eminim, kedilerden daha büyükler neredeyse, sokaklarda cirit atıyorlar. Buz. Her yer buz ve kar var.
</p>

<p align="justify">
&nbsp;&nbsp;&nbsp;&nbsp;
Mart ayında yağan karlar kesilmediğinde herkesin ağzında aynı cümle vardı, “Mart kapıdan baktırır, kazma kürek yaktırır”. 21 Mart gelmiş, tüm cemreler düşmüş, ilkbaharı bekliyorduk. Kar kesilmedi. Çöp kuleleri artık binalarla boy ölçüşüyor, elli, altmış, yüz kat yukarı çıkıyordu. Dairemden hala göremiyordum, ancak iki yüzüncü katın altında başlayan şehir manzarası kahrediyordu beni. Kara, kapkara bulutlar hem yukarıdan hem aşağıdan şehrin dört bir yanını sarmış, asla dağılmayan ezici mevcudiyetleriyle şehrin üzerinde dalgalanıyorlardı. Bir gün kar, bir gün tipi, bir gün yağmur, bir gün dolu yağıyordu başımıza. Sokakların bazısı buzun içinde kaybolmuş, bazıları sıcak kalmak için ateşe verilmiş çöp tepelerinin yangınları içindeydi. Siyah is bulutları gökyüzüne uzanıyordu.
</p>

<p align="justify">
&nbsp;&nbsp;&nbsp;&nbsp;
Cızırtılardı radyomdan gelen son günlerde. Bulutlar radyo sinyallerini de etkiliyor, dışarıdan hiçbir haber gelmiyordu. Yazılı şeyler dolaşıma girmişti. Radyo istasyonları yayın yapmaya devam etmeye çalışsa da insanın için tırmalayan bir cızırtıdan başka bir şey üretemiyorlardı. Yangın ve buz kenti sarmıştı.
</p>

<p align="justify">
&nbsp;&nbsp;&nbsp;&nbsp;
Nihilistlerin eylemleri devletin tüm müdahalesine rağmen devam ediyor, örgütleniyor, devlet binaları, posta daireleri, belediyeler ve parklardaki devlet işletmelerini geceleri bombalıyorlardı. Uykum şehrin dört bir yanından gelen bomba sesleriyle kesiliyordu durmadan. Ya bomba yapmayı bilmiyorlar ya da sadece ses çıkaran dandik gürültü bombalarını tercih ediyorlardı, emin değilim. Eylemlerinin çoğu binalara zarar vermiyor, sadece camları parçalıyor, içerideki mobilyalara zarar veriyordu. Ayda ancak bir iki kez, bankalara bombalamalar düzenlemeye çalışıyorlardı. Şehrin dört bir yanı muhbir ve polis sarmıştı. Herkes birilerini birilerine ispiyonluyordu.  Eylemlerin çoğu gazetelerde gerçekleşmeden durduruldu dense de buna kimsenin inandığını sanmıyorum. Geceleri patlama sesleri asla dinmeden devam ediyor.
</p>

<p align="justify">
&nbsp;&nbsp;&nbsp;&nbsp;
Nevruz Efendi işi bırakalı çok oldu. Şehirden göçtü. Yerine başka biri başladı sanırsam ama emin değilim. Her aşağı inişimde, dışarının simgesi haline gelmiş çöp tepelerini daire kapılarının önlerinde daha da büyümüş olarak buluyorum. Bazı apartmanlar boşalmış durumda, bir o kadar da hızlı biçimde yeni sahipleri tarafından dolduruluyorlar. Aşağı inerken yanan çöplerin ateşi yüzüme vuruyor, kokusu ciğerlerimi dolduruyor. Binanın tüm duvarları rengarenk grafitilerle dolmaya başladı çoktandır. Yukarı çıktıkça koku azalsa da ben artık dayanamıyorum. Bu ses, bu koku bitmeli. Tüm bunlar, bu hengâme artık bitmeli. 
</p> 





<p class="paragraph1" >
<b>4</b>
</p> 


<p align="left"> <br></p> 
<p class="paragraph3" >
<b>02/04/20.. – K.O.C.</b>
</p>  

<p align="justify">
&nbsp;&nbsp;&nbsp;&nbsp;
Sevgili günlük! Sevgili günlük!
</p>
<p align="justify">
&nbsp;&nbsp;&nbsp;&nbsp;
Evet kabul ediyorum, sizi durmadan şaşırtıyorum ve durmadan şehrimize dair sorularla sizi biraz zor durumda bırakıyorum, ama bu sefer, gerçekten, ne olduğuna asla inanamayacaksınız!
</p>
<p align="justify">
&nbsp;&nbsp;&nbsp;&nbsp;
Son dört yılımın ödülünü, emeklerimin meyvesini sonunda aldım! Kadim ve soylu şehrimizin, en yüksek ödüllerinden, medeniyetin yapıtaşlarından biri olan ve gazeteciliğin de en büyük onur nişanelerinden biri sayılan “Yılın Sanatçısı Onur Ödülüne” aday gösterildim! Evet, belki de erken konuşuyorsun diyebilirsiniz, daha adayken, kazanmış gibi bu havalar niye? 
</p>
<p align="justify">
&nbsp;&nbsp;&nbsp;&nbsp;
Niye olduğunu söyleyeyim, bu ödülün yapılacağı tören mekânı ve sonrasında devam edecek kokteyl ve partiye ev sahipliği için benim evim seçildi! Biliyorsunuz, evim zaten çoktandır beri şehrin en önemli salonlarından bir tanesi ve şehrin geleceğini ilgilendiren neredeyse her mühim olay evimin salonlarında konuşuluyor. Şehrin tüm sanatçıları, onların hamileri ve sanat simsarları, sanayiciler ve girişimcileri, şairler ve ressamlar, bu kulenin cephelerinin baktığı tepeleri süsleyen binaların mimarları, tüm yatırım ortakları, hissedarlar, mühendisler, hukukçular ve edebiyatçılar benim masamda toplanıyor ve çok da uzak olmayan bir geleceğin hayallerini benim soframda kuruyorlar. Ve yeni yıla gireceğimiz o gecenin ev sahipliğini ben yapacağım! Organizasyona bir an önce başlamalıyım!
</p> 



<p align="left"> <br></p> 
<p class="paragraph3" >
<b>07/05/20.. – K.O.C.</b>
</p>


<p align="justify">
&nbsp;&nbsp;&nbsp;&nbsp;
Günlük,
<p align="justify">
&nbsp;&nbsp;&nbsp;&nbsp;
Ece Hanım’dan aldığım mektupların ardı arkası kesilmiyor.  Çok özel bir dostluğa sahip olduğumuza inanıyorum; öyle herhangi bir faniyi bırakın, herhangi bir çağda ancak bir kez çıkacak bir dostluğa sahip olduğumuzu düşünüyorum… Geçen gün beklemediğim bir şey oldu sadece.
</p>
<p align="justify">
&nbsp;&nbsp;&nbsp;&nbsp;
Dediğim gibi uzun zamandır mektuplaşıyoruz Ece Hanımla. Çoğu zaman konuşmamızın mahiyeti gündeliği aşmıyor, genelde yaptığı yorumlar üzerinden yazdıklarıma dair konuşuyoruz. Çok zeki bir insan kendisi. Onunla olan bu muhavere elbette ki her zaman saygı ve sevgi çerçevesinde ilerliyor.
</p>
<p align="justify">
&nbsp;&nbsp;&nbsp;&nbsp;
Ancak son mektubunda, Ece Hanım, hiç beklemediğim bir konudan sözü açtı. Dediğim gibi yazdıklarımdan bahsetmesi beklediğimin dışında bir şey değildi. Çoğunlukla yazdıklarıma verdiği cevaplar üzerinden konuşurduk. Yalnızca bu son seferinde, aslında ondan da beklemediğim bir şekilde, üzerine yazabileceğimi söylediği bir konudan bahis açtı.
</p>
<p align="justify">
&nbsp;&nbsp;&nbsp;&nbsp;
Sözünü açtığı konu başta çok saçma gözüküyordu, hatta öyle saçmaydı ki inanın böyle bir konunun nereden çıktığına şaşırdım. Dediğim gibi uzun zamandır mektuplaşıyorduk. Ve uzun bir süredir birtakım sırları birbirimize açıyorduk. Ama aslında bunlar öyle alelade öyle sıradan sırlardı ki, sır bile denilemezdi belki. Misal benim bir sonraki yazımda bahsini açmayı planladığım bir konu olsun ve yahut bu şehre dair herhangi mesele olabilir, ya da Ece Hanım’ın şu anda üzerine çalıştığı bir dava… Oysaki bu son mektubunda, nereden çıktığını anlamadığım bir şekilde söze başladı kendisi…
</p>
<p align="justify">
&nbsp;&nbsp;&nbsp;&nbsp;
“Can dostum ve sırdaşım (böyle başlardı bana mektuplarına) K.O.C.,
</p>
<p align="justify">
&nbsp;&nbsp;&nbsp;&nbsp;
Size bu sefer yazdığım şeylerin, her zamankinden daha da fazla ehemmiyeti var. Belki de diyeceksiniz ki ‘Nereden çıktı bütün bunlar?’… Size söz veririm ki mevcut durumu böyle tahayyül etmeyiniz ve dediklerime fazlasıyla ehemmiyet veriniz. Zira dediklerim sizde şaşkınlık uyandıracak. Şaşırmayınız. Bir müddettir sözümü sizden esirgemekteyim lakin size böyle mühim bir maruzatı nasıl açıklarım bilemiyordum…”
</p>
<p align="justify">
&nbsp;&nbsp;&nbsp;&nbsp;
Böylesine bir ciddiyetle devam ediyordu mektup. Önce uzun uzadıya, durumun ehemmiyetinin altını çiziyor, mektubun devamında söyleyeceklerini sıralıyordu.
</p>
<p align="justify">
&nbsp;&nbsp;&nbsp;&nbsp;
Çok ciddi ithamlardı söyledikleri. Nereden çıktığını tahmin bile edemiyordum. Ancak dedikleri boş verilesi şeyler hiç değildi. Üzerinde durulup, gerçekliği düşünülesi, tartışılası mevzuulardı. Ayrıca bütün bir şehir ve şehrin (ve bittabi demokrasinin) sadık kurumları dururken, sabık romancı el-an köşe yazarı bana bunları neden söylemiş olduğunu anlayamıyordum.
</p>
<p align="justify">
&nbsp;&nbsp;&nbsp;&nbsp;
Yazdıklarını Sezgin’e ilettim, elbette onun adını vermeden. Anonim bir kaynaktan edindiğim bilgiler olarak paylaştım. Sezgin’e bunları yazıp yazamayacağımı sordum. Sezgin yazdıklarıma bir göz geçirdi, yazdıklarımın sonuna yaklaşırken gözleri öngördüğü tartışmaların yaratacağı merak ve ilginin cazibesiyle parlayarak, “Neden bunları yazamayacağını düşünüyorsun?” diye sordu.
<br>&nbsp;&nbsp;&nbsp;&nbsp;	“Burada yazılanların ne anlama geldiği anlamıyorsun elbette?” dedim.
<br>&nbsp;&nbsp;&nbsp;&nbsp;	“Anlıyorum” dedi, “Seni alıkoyan nedir sadece onu merak etmiştim” diye yanıtladı. Aynı etik kaygıları taşımadığımızı anlamıştım. Denilenlere inanmamıştı, ancak konunun, en azından benimkisi gibi popüler bir yazarın gazete köşesine taşıdığında yaratacağı skandal onu cezbetmişti… Reklamın kötüsü yoktu. “Hiç…” diye yanıtladım. “Senin ne düşündüğünü merak etmiştim sadece…”.
<br>&nbsp;&nbsp;&nbsp;&nbsp;	“Geç bile kaldığına inanıyorum.” diye yanıtladı gözleri gülerek. “Yanıtında bu kadar geç bile kalman hata. Bana sormayabilirdin bile.” diye devam etti dediklerine. “Sen yaz yeter!”.
</p> 



<p align="left"> <br></p> 
<p class="paragraph4" >
<b>Yazar K.O.C.’nin Z… Gazetesinde yayınlanan 08/05/20..Tarihli Yazısı:
</b>
</p>


<p align="justify">
&nbsp;&nbsp;&nbsp;&nbsp;
Çürüyen bir şeyler var şehrimizde! Tüm dünyanın göz bebeği, eşi benzeri olmayan güzelim şehrimiz... Caddelerinin nizamı, binaların çeşitliliği ve zenginliği mimarlık ders kitaplarına giren, bahçe ve parklarının güzelliği dünyanın dört bir yanındaki üniversitelerde peyzaj derslerinde örnek çalışma olarak gösterilen şehrimizin sokaklarını dolduran ve her geçen gün sayıları artan çöp dağlarından bahsettiğimi düşüyorsanız sadece, yanılırsınız. Evet, iki seneyi aşkın süredir idare edilemeyen ve artık muazzam bir rezalete dönüşmüş bir çöp krizi şehrimizi yiyip bitiyor. Ne belediye temizlik işçileriyle doğru düzgün bir anlaşmaya varabiliyor ne de temizlik işçileri belki de bir zamanlar en doğal hakları olan zam ve sağlıklı iş koşullarını savunurken makul taleplerde bulunabiliyor. Günler aylara, aylar yıllara dönüşüyor ve çöp sorunu şehrimizin sırtında bir yük, bir külfet olmaya devam ediyor.
</p> 
<p align="justify">
&nbsp;&nbsp;&nbsp;&nbsp;
Ama hayır, çürüyen tek şey sokaklarımızı dolduran çöpler değil. Kimliklerini anonim tutacağım kaynaklardan, şehrin çok daha derinlerine, en derin damarlarına dek nüfuz etmiş bir çürümüşlük söz konusu. 
</p> 
<p align="justify">
&nbsp;&nbsp;&nbsp;&nbsp;
Bildiğiniz üzere (en azından yazılarımı takip ediyorsanız) belediyenin çöp problemine karşı geliştirdiği en iyi tabirle safça, en ciddi haliyleyse salakça çözümleri siz sevgili okurlarıma daha önceden iletmiştim. Belediyenin sendikalı işçilere karşı sunduğu (kendince) en etkili çözüm, serbest piyasadan medet ummak ve belediyenin kendi görevi olan bu işi (zira vergilerimiz bu uğurda heba ediliyor ya) ihale usulüyle bir yüklenici şirkete vermek oldu. Grevdeki belediye işçilerinin işini devralan şirket, bir süre sonrasında şehrin hudutları dışında bir geri dönüşüm tesisi kurulmasına da ön ayak oldu (yine 05/03/20.. tarihli yazıma bakarsanız bu olayın detaylarını bulabilirsiniz).
</p> 
<p align="justify">
&nbsp;&nbsp;&nbsp;&nbsp;
Şimdi diyebilirsiniz, K.O., bunda ne sorun var? Vergilerimizde bir artış yok ve çöp sorunu bir süreliğine de olsa çözüldü. Ben de sizi yanıtlarım öyleyse, çözülmüş müydü yoksa çözülmüş gibi mi yapılmıştı? Zira firmayla yapılan antlaşmalardan sonra, belediye işçilerinin çöp kamyonları ve diğer ekipmanları ele geçirmesi neticesiyle, şehrimizde yeniden her türlü temizlik ve geri dönüşüm faaliyeti durdurulmadı mı? 
</p>
 <p align="justify">
&nbsp;&nbsp;&nbsp;&nbsp;
Neyse, lafı daha da uzatmayacağım. Belki bu skandal, bu noktada bitmiş olsa üzerine daha fazla yazıp çizmez, belediyenin yaklaşan seçimleri kaybedip ne iş yaptığını bilen bir partinin şehrin yönetimine geçmesini temenni ederdim. Ancak durum bu kadar basit değil. Dediğim gibi, kaynaklarım bana şehrimizde yaşanan bu felaketin aslında çok daha katmanlı ve girift bir – vakıa demek isterdim ama dolandırıcılık desem daha iyi olur – dolandırıcılık örneği olduğunu gösterdi.
</p> 
<p align="justify">
&nbsp;&nbsp;&nbsp;&nbsp;
Öncelikle, güvenilir kaynaklarım yapılan ihaleye her türlü rezaletin karıştığını ve aslında yüklenici firmanın taahhüt ettiği ücretin çok üstünde bir meblağa belediye ile anlaştığını bana iletti. Durum o kadar feci ki, size sadece şu kadarını söyleyebilirim, sözde tertemiz (!) belediye başkanımız neredeyse ihaleye eşit bir meblağda parayı rüşvet olarak kabul etmiş.
</p>
 <p align="justify">
&nbsp;&nbsp;&nbsp;&nbsp;
Sonracığıma, elbette ki bu skandal bu kadarla bitmiyor, yapılacak geri dönüşüm tesisinin de ihalesi benzer bir rüşveti ve danışıklı dövüşü içeriyor. Ancak, maalesef, işin asıl bomba kısmı bu değil. Kaynaklarım, bu işin sadece bir ihale ve rüşvet skandalı olmadığını, topyekûn bir görevi kötüye kullanma girişimi olduğunu aktardılar. Tüm bu grev ve sonrasında gelen ihalenin, daha o zamanlar yeni seçilmiş olan belediyenin bir kumpası olduğu ve kendi çalışanlarının arasına muzır fikirler aşılayacak ajan provokatörler katarak kendilerinin tezgahladığı bir entrika olduğunu bana bildirdiler. 
</p>
 <p align="justify">
&nbsp;&nbsp;&nbsp;&nbsp;
Açıkçası son iki senedir yaşananları düşündüğümde ve bunların ele alınışını gözlemlediğimde, bu söylenenlerin bırakın yanlış olabileceğini, eksik bile anlatılıyor olabileceğini düşünüyorum. Dünyanın hangi büyükşehrinde, iki seneye yayılmış ve hala çözülememiş bir işçi hareketi olsun? Böyle uyduruk bir durumun bunca süre devam edebilmesi ancak içeriden birilerinin de iştirak edişiyle gerçek olmuş olabilir. 
</p> 
<p align="justify">
&nbsp;&nbsp;&nbsp;&nbsp;
İtiraf etmeliyim. Bekli ben de hızlı davrandım ve yapılan değişiklikleri ve sunulan çözümleri başarıymış gibi kabul ettim şimdiye dek… Oysaki belki de sormam gereken soru, böyle bir rezaletin, yani böylesine büyük bir rezaletin, bizimkisi gibi müstesna bir şehirde nasıl vuku bulabileceği olmalıydı halbuki! Fevri davrandım ve sesini çıkaran işçileri düzen bozmakla çok hızlı bir şekilde itham ettim.
</p>
 <p align="justify">
&nbsp;&nbsp;&nbsp;&nbsp;
Evet, yanıldığım husus bu değildi ancak nasıl böylesine hızlı bir şekilde her şeyin düzenlenip tertiplenebileceğini oturup düşünmem, böyle ivedilikle hareket etmemem gerekirdi. Heyhat! Şimdi dönüp bakıyorum da aslında nasıl da toymuşum, nasıl safça bir siyaset geliştirmişiz tüm bu yaşananların karşısında. Siz ne dersiniz sayın okur, belki yine yanılıyor muyum acaba, tüm bu olanların, mukaddimede tek bir merkezin elinden çıkmış olabileceğini düşünerek? Yoksa, şimdi mi asıl en büyük yanılgının içine düşmüşüm, en başından olanların bir tezgah olmayacağını öne sürerek?
</p> 




<p align="left"> <br></p> 
<p class="paragraph3" >
<b>23/05/20.. – K.O.C.</b>
</p>

<p align="justify">
&nbsp;&nbsp;&nbsp;&nbsp;
Birkaç hafta önceki yazımı müteakip Ece Hanım’dan bir mektup aldım. Yazdıklarıma çok şaşırdığını, nasıl böyle bir yazıyı kaleme alabildiğimi soruyordu. Donakaldım. Ne demek istiyordu?
</p> 
<p align="justify">
&nbsp;&nbsp;&nbsp;&nbsp;
Kendimi ve durumu açıklayan bir mektubu uzun uzadıya yazdım ve vakit kaybetmeksizin yolladım. Ancak bir hafta geçmesine rağmen hala bana bir cevap yazmayınca ben de hem yüzlerce özürler dilediğim hem de gerçekten durumun ne olduğunu anlamadığımı dile getirdiğim bir mektup daha kaleme aldım. 
</p> 
<p align="justify">
&nbsp;&nbsp;&nbsp;&nbsp;
Tek bir cümlelik bir yanıt geldi, “Lütfen daha fazla bana yazmayınız!”.
</p> 
<p align="justify">
&nbsp;&nbsp;&nbsp;&nbsp;
Bana yazmayınız… Yazmamak ne mümkün! 
</p> 
<p align="justify">
&nbsp;&nbsp;&nbsp;&nbsp;
İlk mektubum kendisine karşı böyle bir ihaneti nasıl yaptığımı sorarak başlıyordu, ancak ne ihaneti, hala anlayabilmiş değilim… Kendisinin benimle paylaştığı bilgileri, ki kendisinin de bugüne dek bu bilgileri şehrimizin sakinlerinden saklamasını kendisine hiçbir şekilde ona yakıştıramıyorum, ben sadece bilinir kıldım. Demiş ki, “Yazınız belediyeye saldırır görünmekle beraber, bu şehirde, özellikle de memuriyet atamaları ve yapılan ihalelerin nihayete ermesi gibi konular valilik makamından geçmeden yürürlüğe geçmez. Sizin de yazınızda pek açıkça bildirdiğiniz gibi, böyle ithamların şehrimizde yer bulmuş olması, valilik makamının da bu işin bir parçası olmasını elzem kılar, zira valiliğin onayı olmadan bu durumların neticeye ermesi mümkün değildir. Sizin yazdıklarınızla kocamı nasıl bir töhmet altında bıraktığınızı aklınız alıyor mu? Yazdığınız yazının nasıl bir kara leke, nasıl bir çamur olduğunu anlamıyor musunuz?”.
</p> 
<p align="justify">
&nbsp;&nbsp;&nbsp;&nbsp;
Elbette anlayamıyordum; kendisinin benimle paylaştığı bilgileri başkalarıyla paylaşmam ihtiyacıyla bana vermişken, neden ve nasıl bu dediklerini yazdığını anlayamıyorum Ece Hanım’ın… Belki de anlamam gerekmemeliydi... Benimle dünyayla paylaşmam için verilmiş bir bilgiyi paylaşmış olmam Ece Hanım’ı böylesine üzüp sinirlendirmemeliydi. Ben Ece Hanım’ı şehrine ve hemşerilerine olan bağlılığının kocası dahi olsa şehrin ileri gelenlerine olan bağlılığından önce gelen biri sanırdım. Hem nedir o töhmet altında bırakma saçmalıkları. Bu kurumların şeffaf olmaları gerektiği ve gelen eleştiriler üzerine kendilerini aklamaları onların sorumluluğundadır.  Ece Hanım’ın canını sıkan yoksa böyle bir aklanmanın mümkün olmayışı mıydı? Her ne olursa olsun, benimle böyle bir biçimde ilişkisini bitirmesi… Belki son bir kez yazar diye Ece Hanım’dan cevap bekledim. Nafile! Demek öyle… deyip ben de elime aldım kalemimi başladım yazmaya:
</p> 
<p align="justify">
&nbsp;&nbsp;&nbsp;&nbsp;
“Sonsuz Sevgili ve Saygılı Ece Hanım,
</p> 
<p align="justify">
&nbsp;&nbsp;&nbsp;&nbsp;
Yazdıklarınızı tekrar tekrar okumama rağmen yazılanlara hiçbir mana veremediğimi bir üçüncü (ve muhtemelen son) kez söylemek ihtiyacı içindeyim. Benimle paylaştığınız bu bilgileri, eğer niyetiniz bunları yazmam değildiyse, neden benimle paylaştınız?
</p> 
<p align="justify">
&nbsp;&nbsp;&nbsp;&nbsp;
Can dostum ve sırdaşım diye nitelendirdiğiniz şahsıma yönlendirdiğiniz ithamı kabul etmiyorum. Bir hukukçu olarak bağlılığınızın valilik makamından ziyade sokaklarını ve caddelerini paylaştığınız şehirdaşlarınız olduğunu ve bir gazeteci olarak bildiklerimi paylaşmamım her şeyden önce bir görev olduğunu size utanarak hatırlatmak isterim. Kim olduğumu ve paylaştığımız şeylerin ehemmiyetini tekrar ve tekrar hatırlatmak isterim. Lütfen bunları unuttuysanız eğer kendinize hatırlatınız ve bana cevap yazma tevazuunu gösteriniz. Aramızda yitmemiş bir şeylerin hatırına sizi sevgiyle selamlarım,
</p> 
<p align="justify">
&nbsp;&nbsp;&nbsp;&nbsp;
Hala öyle olduğuna inanmak isteyen ‘can dostunuz’,
</p> 
<p align="justify">
&nbsp;&nbsp;&nbsp;&nbsp;
K.O.C”
</p> 



<p align="left"> <br></p> 
<p class="paragraph3" >
<b>21/11/20.. – K.O.C.</b>
</p>

<p align="justify">
&nbsp;&nbsp;&nbsp;&nbsp;
Sevgili Günlük,
</p> 

<p align="justify">
&nbsp;&nbsp;&nbsp;&nbsp;
Yılbaşı yaklaşıyor ve yapmam gerekenler her geçen gün artıyor. Şehrin uzun yıllardır görmediği bir parti vereceğim elbette, orası şüphesiz. Neredeyse tüm hazırlıklar tamam. Yemeklerden herkesin ne giyeceğine aklımda her şeyi çoktandır oturttum. Önemli kişilerle konuşup gerekli ayarlamaları yapıyorum. Neredeyse hiçbir şey kalmadı, yılbaşına ve hak ettiğimi elde etmeme. 
</p> 



<p align="left"> <br></p> 
<p class="paragraph3" >
<b>24/12/20.. – D.N.</b>
</p>

<p align="justify">
&nbsp;&nbsp;&nbsp;&nbsp;
Bu gece eve döndüğümde tüm apartman bir değişim içindeydi. Yüzlerini kapayan zırhlarıyla çevik kuvvetler apartmanın her bir dairesine giriyor, evlerdeki insanları sokağa, tüm eşyalarıysa apartmanın boşluğuna, kazan dairesine, apartmanın orta yerine atıyorlardı. Asansör boşluğu bir cehennem girdabına dönmüştü, alevini, her şeyi saflaştıran ateşini apartmanın her bir katına kusuyordu.
</p>
<p align="justify">
&nbsp;&nbsp;&nbsp;&nbsp;
Öncesinde evime çıkmaya çalıştım. Yani çıkabilirim sanıyordum. Katları ardımda bıraktıkça ve yeni zırhlı polislerle karşılaştıkça kartımı gösteriyor, evime, en azından biraz güvenin biraz sakinliğin olduğu yere doğru çıkıyordum.
</p>
<p align="justify">
&nbsp;&nbsp;&nbsp;&nbsp;
Deli bir kalabalık vardı apartmanın içinde, herkes kapılarının önüne çıkmış kendi dairesini yıkımdan uzak tutmaya çalışıyordu. Ellerinde devletin altın mührü olan resmi defterlerini polise gösteriyor, ağlayan gözlerle, yıkımın kendi evlerine uğramamasına uğraşıyorlardı. Denenenler ne ölçüde başarılı oluyordu anlayamıyordum, birtakım evlerden, tanıdığım, yüzlerini bildiğim komşularımın olduğu evlerden, polisler ellerinde eşyalarda tekrar tekrar dışarı çıkıyor, binanın kalbine doğru uzayan ateşin içine durmadan bir şeyler atıyorlardı. Bir süre merdivenleri çıktım, çıktım, çıktım… 
</p>
<p align="justify">
&nbsp;&nbsp;&nbsp;&nbsp;
İki yüzüncü kata yeni varmıştım. Nedense durdum ve aşağı baktım. Merdivenler sonsuz bir sarmalla zemin kata doğru uzanıyordu. Merdivenlerin her noktasında elleri silahlı üzerleri zırhlı polisler vardı. Bir kısmı eskiden asansör boşluğunun durduğu boşluğa eşyalar taşıyor, sıradan bir şekilde aşağı atıyorlardı. Bir başka grup polis, dairelerden çıkardığı insanları kelepçeleyip yanlarında komşularımla merdivenlerden aşağı doğru yol alıyorlardı. Başımı yukarı kaldırdım. Değişen bir şey yoktu. Üzerime düşen eşyaların ateşi yüzümü yalıyor, sonbaharda dökülen yapraklar gibi eşyalar aşağıya, alevlerin içine doğru kayboluyorlardı. Durdum. Tekrardan aşağı inmeye başladım. Deli gibi hızla iniyordum. Biraz önce belgelerimi kontrol edip beni uğurlayan polisler arkamdan seslenip peşime düşmüşlerdi. Durmuyordum. Karşıma çıkan ne varsa ben de ittirip, önce aşağı sonra da dışarı kaçmak için gayret ediyordum. Çılgınlar gibi koşuyordum, karşıma çıkan herkesi ittirip yoluma devam ettim.
</p>
<p align="justify">
&nbsp;&nbsp;&nbsp;&nbsp;
Sonunda aşağı katlara varmayı başarmıştım. Önümde birkaç kat kalmıştı. Yangının alevi yüzümü dağlıyordu, terden sırılsıklam olmuştum. Yüzüm yükselen yangının isiyle kapkaraydı. Takatim kalmamıştı. Ateşin yarattığı rüzgâr düşen eşyaları dört bir yana saçmıştı; her yerde kumaşlar ve pamuklar, ve süngerler ve fotoğraflar ve resimler ve posterler ve kitap sayfaları ve bitki yaprakları ve perdeler ve camlar ve metaller ve taş ve toprak ve beton ve kir ve toz ve ahşap ve poşetler ve elbiseler ve gömlekler ve kitaplar uçuşuyordu. Yüzümü koruyamıyordum artık. Yangın her yanımı sarmıştı ve ben çığlıklarla bağırışlar arasında kendimi apartmandan dışarı attım, karanlığa, kara, buza ve toprağa. Özgürdüm. Bir anlığına. Şehri hatırlayana dek. Bir anlığına.
</p> 



<p align="left"> <br></p> 
<p class="paragraph3" >
<b>26/12/20.. – K.O.C.</b>
</p>

<p align="justify">
&nbsp;&nbsp;&nbsp;&nbsp;
Sevgili Günlük,
</p>
<p align="justify">
&nbsp;&nbsp;&nbsp;&nbsp;
Dünkü temizlikten sonra, endişe edeceğim hiçbir şey kalmadı.  
</p> 



<p align="left"> <br></p> 
<p class="paragraph4" >
<b>31/12/20.. Yılbaşı Gecesi – Devlet Radyo Kanalının Yılbaşı Özel Programından Bir Kesit:</b>
</p>

<p align="justify">
&nbsp;&nbsp;&nbsp;&nbsp;
“Ev-vet! Yeni yıla girmeden önce herkesin beklediği ana geldik bile. ‘Yılın Sanatçısı Onur Ödülü’ yeni yıldan saatler önce artık sahibine kavuşmaya hazır!” Alkışlar. “Öyleyse önce adayları sizlere hatırlatarak başlayalım. İlk adayımız “Kuşluk Saati” isimli romanıyla bu müstesna ödüle aday gösterilen genç romancı B. D.!” Alkışlar. “Ne güzel bir destek! Ama kimler okumuştur diye sorsak…” Gülüşmeler. “Bu sefer sırada daha bilindik bir isim var… Hem ülkemizin hem de şehrimizin ünlü simalarından edebiyat eleştirmeni V. Z.! Herkesin bildiği gibi, kendisi sadece yazdığı eleştiri yazılarıyla değil, edebiyat kuramı üzerine denemeleriyle de bu ülkenin edebiyat dünyasında adını duyuran ve kendini asla unutturmayan bir yazar!” Kuvvetli alkışlar. “Sırada, yine kendini gazete ve dergi yazılarından takip ettiğimiz ama eserleri günlük yayınlarla sınırlanamayacak bir yazar, romancı ve oyun yazarı K.O.C. var!” Daha da kuvvetli bir alkış. “Kendisi aynı zamanda bu gecenin ev sahipliğini yapıyor, lütfen daha da kuvvetli bir alkış!” Alkışlar. “Son olarak da şair ve söz yazarı A. Z.!” Alkışlar. “Şimdi ödülü sunmak için oyuncu C. K.’yı sahneye davet ediyorum, alkışlarınızla!” Alkışlar. Başka bir ses konuşmaya başlıyor, “Çok teşekkürler H.! Burada olmak, bu ödülü sunmak nasıl bir onur anlatamam bile! Çok teşekkür ederim, tekrar tekrar…” Alkışlar. Kısa bir bekleyiş. “Öyleye daha fazla uzatmadan Yılın Sanatçısı Onur Ödülü’nü alan sanatçımız…” bir an duraksama, “V. Z.!”. Coşkulu alkışlar, birkaç saniye devam ediyor, “Evet V. Z., çok tebrik ederim!”. Alkışlar biraz daha devam ediyor, alkışların dindiği noktada başka bir ses konuşmaya başlıyor, “Çok teşekkürler C. K.! Bu nasıl bir onur anlatamam… Hem benim için hem bu onura aday gösterilen diğer herkes için, bu ödülü sırf benim aldığıma inanmıyorum. Aday gösterilen herkes çok kıymetli kimseler ve eserleriyle ayrı ayrı bu ödülü hak ediyorlar. O yüzden öncelikle tüm adaylara büyük bir alkış diyerek başlamak isterim konuşmama.” Salonda büyük bir alkış kopuyor. “Çok, çok, çok sağ olun… Ama o da ne, ev sahibimiz K.O. salonu terk ediyor, galiba midesine bir şeyler dokunmuş. Hem ona hem diğer adaylarıma tekrardan bir alkış!” Alkışlar.
</p> 



<p align="left"> <br></p> 
<p class="paragraph3" >
<b>31/12/20.. – D.N.</b>
</p>

<p align="justify">
&nbsp;&nbsp;&nbsp;&nbsp;
Her şeyi olması gerektiği gibi yerli yerine yerleştirdim. Hem kendi evime hem polislerin evvelsi günlerde göz ardı ettiği boş dairelere. Her şeyin olması gerektiği gibi bir gün, mavi radyomdan son bir kez dinledim bu şehrin hikayesini, kararlarını, heyecanlarını, ihtiyaçlarını. Duymam, dinlemem gereken hiçbir şey kalmadı geride. Tek bir ses var artık beni heyecanlandıran, duymak istediğim, son bir kez, doyasıya.
</p> 



<p align="left"> <br></p> 
<p class="paragraph3" >
<b>../../.... – K.O.C.</b>
</p>

<p align="justify">
&nbsp;&nbsp;&nbsp;&nbsp;
Allah’ım! Nasıl bir küçük düşürülme. Hem de evime davet ettiğim insanlar tarafından. Hem de benim bu en güzel günümde. “… Gazetecilik Onur Nişanesi”ni alacağım... almam gereken zaman...
</p> 
<p align="justify">
&nbsp;&nbsp;&nbsp;&nbsp;
Zaten tahmin ediyordum! Zaten yılanların aramızda dolaştığını ve beni bu en güzel anımda can evimden vuracağını biliyordum. Yazdıklarımı sevmiyorlardı. Bana sataşıyorlardı. Sezgin, Ece Hanım, V. Z.! Nasıl sataşmasınlar... Kıskanıyorlardı. Sahip olduklarıma, yeteneğime...
</p> 
<p align="justify">
&nbsp;&nbsp;&nbsp;&nbsp;
Yılanlar! Nasıl da koynuma girmişsiniz! Nasıl da görememişim sizleri! Lanet! Her şey nasıl da bu yeni yıl yemeğinde ortaya çıktı.
</p> 
<p align="justify">
&nbsp;&nbsp;&nbsp;&nbsp;
Allah’ım, tüm zamanların en güzel yeni yıl yemeğini düzenlemiştim. Tüm güzel insanlar, gazeteciler, yazarlar, sanatçıların her türlüsü davetliydi. Ve de ne güzel davetliydi! Hepinizi dostum sanmıştım! Yılanlar! Arkamdan böyle konuştuğunuzu bilsem, bana karşı ortak olduğunuzu, birinizi bile davet eder miydim?
</p> 
<p align="justify">
&nbsp;&nbsp;&nbsp;&nbsp;
Yılın en güzel gecesi, yeni yıl, benim evimde, herkesin davetli olduğu bir etkinlikte. Her şeyi düşünmüştüm! Her şeyi! Yemekleri, davetlilerin oturacağı masaları, konuşulacak konuları, ne vakit hangi masaya geçeceğimi, kimlerle sohbet edip, kimleri gelecek seneye bırakacağımı. Oysaki her şey en başında ne de güzeldi...
</p> 
<p align="justify">
&nbsp;&nbsp;&nbsp;&nbsp;
Haftalardır bu gece için hazırlanıyordum. Şehrin en güzel aşçısı Nemrut’u baş aşçı olarak davet etmiştim. Yemeklerden o sorumluydu. Çok da güzel yaptı işini. Her şey kararındaydı, hiçbir yemek ne fazla ne de az... Onunla haftalarca düşündük, ne yemekler yapmalıyız, böyle her kesimden insanı nasıl mutlu edebiliriz, neler sunmalıyız. Ne kadar da safmışız. Midesine güzel yemekler girecek insanları masum sanmışız. Oysaki her birimizin kuyusunu kazmaya gelmişler. Lanet olsun! Yılanlar!
</p> 
<p align="justify">
&nbsp;&nbsp;&nbsp;&nbsp;
Sırf Nemrut mu. Şehrin en meşhur lokantasıyla anlaşıp, yeni yıl yemeklerini bizim evde yapmalarını, bu partiyi birlikte düzenlememiz gerektiğini kaç gün kaç gece konuştuk. Her şeyin nasıl olacağını, hangi atıştırmalıktan sonra hangi yemeğin gelmesini, masa toplandıktan sonra konuklara ne ikram etmemiz gerektiğini, ne zaman ana yemekleri bitirip ne zaman tatlıya geçeceğimizi, ne zaman onlara midelerini dinlendirmeleri için aperatifler sunacağımızı, hangi içkileri sunarsak en mutlu olacaklarını, hangileriyle ara verip, hangileriyle yemeğe devam edeceklerini haftalarca, ne haftaları, aylarca konuştuk! Her şey kusursuzdu... Gelen insanlardan başka.
</p> 
<p align="justify">
&nbsp;&nbsp;&nbsp;&nbsp;
Peki ya, şehrin en yetenekli terzisi Mazlum’la anlaşmadık mı? Erkekler için en şık frakları, kadınlar için en güzel tuvaletleri birlikte düşünmedik mi? Partimize bir çerçeve birlikte çizmedik mi? Nasıl giyinecektiniz biz birlikte yazdık! O pis iç çamaşırlarınız üzerine giyeceğiniz ceketleri, elbiseleri, etekleri, gömlekleri birlikte tasarlamadık mı? Renkli bir gece olsun istemedik mi? İstediğiniz oyun biz miydik? Tüm o renklerde gömlekleri, ceketleri, pantolonları size sunarken, sizi düşünmedik mi? Tüm o elbiseleriniz, fırfırlı etekleriniz, rengarenk bluzlarınız, kombinlerinizi size sunarken az mı uğraştık? Bizden niye böyle nefret ettiniz. Size en mükemmel geceyi sunmaya çalışmadık mı?
</p> 
<p align="justify">
&nbsp;&nbsp;&nbsp;&nbsp;
Hepsi bir hiç uğruna! Küçük düşürüleceğim bir hiç uğruna! Geldiniz! Nasıl gelmezsiniz... Siz ve küçük hayatlarınız, benden bu “erdemli” intikamı almak arzusuyla, nasıl gelmezsiniz! Aşağılık yılanlar! Sürüngenler! En düşükten de düşük hayvanlar! Sizin kanınıza nasıl dokunduysam... Nasıl bir aşağılık hissiyse sizdeki bu... Allah kahretsin hepinizi!
</p> 
<p align="justify">
&nbsp;&nbsp;&nbsp;&nbsp;
Nasıl da yüzüme gülümsediniz kapımdan girerken ve arkamdan gülerken. Oysaki sizin masumiyetinize o kadar inanmıştım ki. Sizi tanıyordum, siz de beni tanıyordunuz. Yüzüme karşı konuşurken, böyle bir fırsatı kolladığınızı bilsem. Aşağılık insanlar. Hepiniz gülerek girdiniz kapımdan içeri.
</p> 
<p align="justify">
&nbsp;&nbsp;&nbsp;&nbsp;
Ah! Muhteşem bir geceydi! Muhteşem! Bir siz olmasanız! Muhteşemdi her şey, yemekler, sohbetler, giysiler, ev, her şey...
</p> 
<p align="justify">
&nbsp;&nbsp;&nbsp;&nbsp;
Siz valim! Siz eşinizle evimden içeri adım atarken demiyor muydunuz, “Azizim K.O.! Siz yok musunuz, siz! Böyle bir parti olamaz. İnsanlar kapıda kilometrelerce kuyruk olmuşlar. Nasıl gelecek onca insan?” Gelmeyeceklerdi tabii. Böyle bir partiye herkes kabul edilemez. Ama kuyruk olsun diye sıradan insanlar çağrılır. Cevabını bilmenize, her gün kapınızda aynı oyunu oynamanıza rağmen, bu sefer de benimle alay ediyordunuz. Elbette ki uyuşmadığımız şeyler olmuş, toplumun önünde iki fikir ve eylem insanı olarak düşüncelerimizi tartışmış, münakaşa etmiş, çok kereler yüz yüze muhabbet etmemiş miydik? Demek ki yüzüme karşı gülen sizle gerçek sizin arasındaki farkı idrak edememişim. Heyhat! Nasıl da inanmışım size. Sizi dengim sanıp nasıl da ciddiye almışım. Sizin gibi, atanmış bir bürokrat müsveddesini!
</p> 
<p align="justify">
&nbsp;&nbsp;&nbsp;&nbsp;
Ya siz, can dostum (!), sırdaşım (!!!) Ece Hanım! Siz sayın valimiz ve benim bildiğim oyunları bilmez gibi davranırsınız ancak çok daha fazlasına hakimsiniz…  Hepimizden daha cevvalsinizdir siz! Nasıl olmayasınız? Ülkemizin en güzel şehrinin, yeni yılda düzenlenen en güzel partisine davetli olan siz... Nasıl bilmezsiniz? Daha ben bilmeden bilmiyor muydunuz davetli listesini ve herkesin nereye oturması gerektiğini, ben daha düşünmeden bana anlatmıyor muydunuz bana ilettiğiniz mektuplarınızda…
</p> 
<p align="justify">
&nbsp;&nbsp;&nbsp;&nbsp;
Siz bunları biliyor muydunuz valim? Bilmezsiniz... Valilik işlerinizin gururuyla devlet bürokrasisi dışında hiçbir şey bilmezsiniz. Ne kadar da cahilsiniz. Yine de bana haddimi bildirmeyi bilecek kadar da yüce gönüllüsünüz... Nasıl da dediniz, ödülden (!) sonra kaza ile koridorda karşılaştığımızda, ben yanınızdan yürüyüp geçerken, ardımdan, “Ama bir dinle K.O., bir dinle! Bu kadar gazeteci, sanatçı yanılıyor olamaz!”
</p> 
<p align="justify">
&nbsp;&nbsp;&nbsp;&nbsp;
Bal gibi de yanılırlar valim, bal gibi de! Onlar okudukları birkaç çağdışı kitabı hakikat sanıp da yanılırlar. Gündelikten ne anlasın onlar. Kahramanları zaten ya yıllar önce ölmüş ya da salaklıklarından sürgüne gitmiş. Sizden daha iyisini beklerdim, ama siz de bilmezmişsiniz demek... Yazık!
</p> 
<p align="justify">
&nbsp;&nbsp;&nbsp;&nbsp;
Beni ne de boş buldunuz hepiniz... Nasıl da unutulmuş, eskimiş bir yazar sandınız beni. Öyleyse neden geldiniz evime! Kendi iki yüzlüğünüzden beni küçük düşürerek mi kurtulmaya çalıştınız. Aşağılık insanlar!
</p> 
<p align="justify">
&nbsp;&nbsp;&nbsp;&nbsp;
Ya sen Sezgin, sözde editörüm. Ve A… Bey, değerli jürimiz, yayın yönetmenimiz, ilk desteğim… Yayınevinden, kendilerine sonsuz minnettar olduğum sayısız kişi … Az mı oynandı benim oyunlarım bu şehrin sahnelerinde. Az mı konuşuldu, öngörülerim, yorumlarım halk arasında. Size para kazandırırken bir şaka değildim de başkalarını bulunca mı öyle oldum ben? Ne güzel eserler yazmıştım, hepsi birbirinden güzel. Dediğim şeyler yanlış mıydı? Doğru okuyamamış mıydım çağımın gerçekliğini? Bir yeniyetme olarak kapınızdan girip de size yazdıklarımı gösterdiğimde hiç öyle dememiştiniz ama: “Oğlum K.O., bu yazdıkların muhteşem, nasıl oldu da hala basılmadın, nasıl kimse sahnelemez bu oyununu bilmiyorum. Elimden geldiğince çabuk sahneye koyacağım bunları!”. Koymuştunuz koymasına, kariyerimi başlatmıştınız ama bana neden bir çocuk gibi davrandınız hiç anlayamıyorum. Siz ki hele beni ilk tanıyan, siz ki hele bana tüm yolları gösteren, ben çalıştıkça, ben debelendikçe, kapıları açan... Size her daim müteşekkir olmamış mıydım? Hep sizin yanınızda olup, her zaman şehir tiyatrolarını her eleştiriye, her saldırıya karşı korumamış mıydım? Bu kadar kolay mıydı sizin için beni trenin önüne atmanız ve diğer herkesin keyfi için beni yok etmeniz... Kendi evimde, benim misafirliğimde, bu güzel günde...
</p> 
<p align="justify">
&nbsp;&nbsp;&nbsp;&nbsp;
Sadece kendime gülüyorum artık, safça hepinizi dostum sanmama, safça hepinizi yanımda tutmak istememe. Gerçekten çocukça. Sizlere kızmasam, inanırdım...
</p> 
<p align="justify">
&nbsp;&nbsp;&nbsp;&nbsp;
Lanet olsun hepinize. Size neler de sunmak istemiştim... Oysa bana nasıl da güldünüz. Lanet insanlar. Daha fazla laf etmiyorum. Çukurlarınızda hakkettiğinizi bulunuz.
</p> 



<p align="left"> <br></p> 
<p class="paragraph3" >
<b>../../....– K.O.C.</b>
</p>

<p align="justify">
&nbsp;&nbsp;&nbsp;&nbsp;
Sabah yaklaşıyor. Kendimi kapadığım odamdan artık evin seslerini daha fazla duymuyorum. Kahrolun, hepiniz. Sesleriniz türlü seslere karışıyor	.
</p>
<p align="justify">
&nbsp;&nbsp;&nbsp;&nbsp;
Dışarıdan korkunç sesler geliyor, sonsuz, korkunç sesler. Seslerinizi ayırt edemiyorum artık. Ayaklarımın altında bir sarsıntı hissediyorum, tüm benliğimi, binamı sarsıyor. Cama doğru koşuyorum, neler olduğunu anlayabilmek için. Elimi balkonun girişinde tutuyorum, belki oraya tutunursam düşmem. Sabah olmuş çoktan, kara bulutların ötesinde güneş doğmakta. Güneş yükseliyor ve bulutlar dağılıyor. Sanki çok içkili bir gecenin sabahında ayılmışım gibi bir anda gözlerimi karartan bulutlar yok oluyor, şehir göklere doğru yükseliyor bir anda. Ve sevgisiyle yanıp tutuştuğum şehrim, gözlerimin önünde yükseliyor, bana doğru, hızla yaklaşıyor. 
</p> 

<p align="right"><br><br>
2021 <br>
İstanbul
</p>




<p align="justify"> <br><br><br></p> 
* <a name="myfootnote1">[1]</a>: Kapak Resmi: Pieter Brueghel (baba), <i>Babil Kulesi</i>, 1563. <a href="#f2">↩</a>

