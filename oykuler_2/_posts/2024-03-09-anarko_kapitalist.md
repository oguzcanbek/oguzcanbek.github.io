---
layout: post
title: Anarko-Kapitalist Bir Şirket Tarihi Sermuharririnin Notları
---


<p align="center">
<img src="{{ site.baseurl }}/images/oyku/oyku_11_anarko.jpg" width="1080" class="center"/>
</p>    

<a name="f2">[[1]](#myfootnote1)</a>
{: style="text-align: right"}




<br>
<p class="paragraph1" ><b>Birinci Not</b></p> 
<br>


<p align="justify">
&nbsp;&nbsp;&nbsp;&nbsp;
Eski karanlık günlerde devlet her şeyi regüle ediyor, herkese karışıyor, her işe burnunu sokuyordu. Devletler ve başbakanlar vardı, başbakanların bakanlar kabineleri, bakanların yardımcıları, kalemleri, özel kalem müdürleri, rüşvet kanallarını sağlayan odacıları, asistanları, çaycılar ve çay ocakları vardı (Hatta bir zamanlar devletin çay işi yaptığını bile söyleyenler var. Bunu tabii ne onlar hatırlıyor ne de dedeleri ve nineleri. Hatta dede ve ninelerinin onlarca kuşak üst dedeleri ve nineleri bile bilmiyor olmalılar -şirket yıllık rapor defterlerine bakarsanız görebilirsiniz- ancak yine de herkesçe bilinen bir şeydir bu. Nesiller arası anlatılarla aktarılırdı kuşaktan kuşağa, devletin çay işine girmesi -ve doğal olarak- sonunda batırması. Ne karanlık günlerden çıkmışız!). Başbakanların olmadığı yerlerde başkanlar, cumhurbaşkanları ve cumhurbaşkanlığı kabineleri vardı. Kabinenin yine bakanlardan oluştuğu yazılıyor. Bakanların altındakiler ve altındakilerin şürekasının yanı sıra sonsuz bir devlet bürokrasisi mevcuttu. Bunlara <i>ekabir</i> de denebiliyordu. Bir de <i>devlet erkanı</i> vardı, yazılanlardan anlaşılan, yine yüksek mevkilerden memurlardı bunlar. Sözleri kanun olmasa da, çünkü kanunlar -kabul edilen biçimiyle- yazılıydı, nüfuzlarının etkili ve kendilerinin itibarlı olduğu biliniyor. Bakanlar bakanlıkları yönetiyorlardı. Bakanlıklar çeşitli kurum ve kuruluşları. Bu kurumlardan biri de belediyelerdi. Arapça <i>balad</i> kökünden geldiği düşünülen bu kelime, Proto Hint Avrupa kökenli “bir şiir türü, lirik müzik parçası” anlamına gelen <i>balad</i> ile karıştırılmasın, Arapça “ülke” anlamındaki kelimeden gelmektedir.
</p> 

<p align="justify">
&nbsp;&nbsp;&nbsp;&nbsp;
Belediyelerdeki kurum şeması iyice karışıktı. Farklı yüz ölçümüne ve nüfusa sahip değişik değişik küçük toplulukların hepsi belediye ile yönetilebiliyordu. Yönetim şemasında her işin bir müdürlüğü olabiliyordu: Mali Hizmetler, İnsan Kaynakları ve Eğitim, Strateji Geliştirme, Sosyal Destek Hizmetleri, Veteriner İşleri (insan sağlığına dair kayıtlara neredeyse hiçbir belediye arşivinde rastlanamadı), Plan ve Proje, İşletme, Kentsel Dönüşüm, Ruhsat ve Denetim, Çevre Koruma ve Kontrol, Zabıta, Dış İlişkiler (devletin bir iç organının hangi dış organlarla iletişim kurduğu bilinmiyor), Kültür ve Sosyal İşler, Temizlik İşleri, Bilgi İşlem (felsefi bir bölüm değil), Park ve Bahçeler, İmar ve Şehircilik, Fen İşleri (üniversitelerden bağımsız bir yapı), Medya, Yazı İşleri… vs.
</p> 

<p align="justify">
&nbsp;&nbsp;&nbsp;&nbsp;
Belediyelerin de kendi meclisleri ve meclis üyeleri olduğu gibi, bir de <i>encümen meclisi</i> vardı (bu meclisin işleyişi ve üyelerinin seçimi ya da atamasına dair yönetmelikler arşivlerde eksik). Bu iki yapının iki kamaralı bir yerel yönetim sistemi mi yoksa birbirinden bağımsız iki yapı mı olduğu tam olarak bilinmemekle birlikte, literatürde belli teoriler mevcut. Memuriyet -yani devletin resmi bir çalışanı olmak- çoğunluk tarafından saygıdeğer bir meslek olarak kabul ediliyordu; nitekim devlet tüm insanların çıkarı için çalışan, iyiliğiyle var olan, bir kurumdu, yani o zamanlar öyle inanılıyormuş.
</p> 

<p align="justify">
&nbsp;&nbsp;&nbsp;&nbsp;
Bununla beraber, ilk devrimcilerimiz, <i>de Toquemills, von Miyek, M. Friednes</i>, toplumumuzun kurucu fikirlerinin sahipleri, yine bu devletli toplumların parçasıydılar. Bazıları, devlet kurumlarında birer memur olarak çalışmış olmalarına rağmen, parçası oldukları yetersiz ve köhne sistemin yoz işleyişini fark etmiş ve fikirleriyle baş kaldırmışlardı (eyleme geçebilecekleri çok bir alan yoktu maalesef).
</p> 

<p align="justify">
&nbsp;&nbsp;&nbsp;&nbsp;
Fikirlerini makaleleştirmiş, önce özgür akademik çevrelerde, sonrasında da yayınladıkları kitapları aracılığıyla toplumun genelinde özgürlükçü fikirlerinin yayılımını sağlamışlardı. Fikirlerinin temelini oluşturan reaksiyoner duruşları şu şekildeydi: Öncelikle, devlet çok yavaş işleyen bir sistemdi. Merkezi yapısı, yerel olaylara hızla tepki vermeye uygun değildi (pazarda bir ürün bittiğinde merkezin bundan haberdar olup stoklarını yenilemesi günler haftalar alırdı). Sonracığıma, bu yavaşlığı, imkanları bireylerden alıp da kendi merkezi yönetimine devretmesiyle yetersizliğe dönüşüyordu. Evet, adalet, iç işleri ve dış işleri ile ilgilenecek minimal bir devlet tasavvur edilebilirdi belki, hatta birçok başka toprakta olduğu gibi bu tamamen özgür bir topluma da dönüşebilirdi elbette ama devletin diğerkamlık adı altında sağlık, eğitim, ulaştırma ve üretim -evet, inanabiliyor musunuz- üretim üzerinde kararlar alması, kanunlar çıkarması ve bireyleri bu kurallara tabii tutup kendi tekellerini (çay üretimi gibi saçmalıklar) kurması düşünülemezdi. Onlar da başkaldırdılar haklı bir şekilde, fikirlerini yazdılar ve yaydılar, (özel) düşünce okullarını kurdular, elbette ki en bireysel şekillerde. <i>Serfliğe Giden Yol</i>’u orta okulda ilk defa okuduğumda nasıl da etkilenmiştim. Kitabın son sayfasını çevirdiğim o an karar vermiştim onlar gibi devrimci bir düşünür olacağıma. Eğitim hayatımın sonrasında kendimi tarttığımda güçlü bir fikir insanı olamayacağımı anlasam da bu hayalimi tamamen de terk etmediğime inanıyorum.
</p> 

<p align="justify">
&nbsp;&nbsp;&nbsp;&nbsp;
İyi gelirli bir aileden geliyorum. Ben de -okuyucunun belki de tahmin etmiş olacağı üzere- bir tarih muharririyim; tıpkı annem gibi. Şu an bir <i>Şirket Tarihi Sermuharriri</i> olarak çalışan annem, üniversitede sosyoloji okumuş aslında ilkin. Sonrasında <i>Liberal Toplumlar Tarihi</i> üzerine yüksek lisans yapmış ancak akademide kalmak istememiş. Piyasa çok daha cazip bir seçenek gibi görünmüş ona. Başlıca üretim alanı tarih yazımı olan birkaç yayınevinde alt-kıdemli tarih muharrirliği yaptıktan sonra <span>Sudore Yayınevi</span>’nde çalışmaya başlamış. Halen de yirmi yedi senedir çalışmakta olduğu <span>Sudore Yayınevi</span>’nde <i>Şirket Tarihi Sermuharriri</i> olarak devam ediyor kariyerine.
</p> 

<p align="justify">
&nbsp;&nbsp;&nbsp;&nbsp;
Babamla tesadüfen tanışmışlar. Dizgi makinaları üreten bir şirketin sahibidir dedem. Seksen yaşını aşsa da hala da işinin başında. Pazar payımız pek büyük olmamakla beraber güvenilir, sizi yarı yolda bırakmayan, yıllarca size hizmet edecek dizgi makinaları üretiyoruz. MarLuT Dizgi Makinaları™: <i>ihtiyacınız olan tüm harf dizgileri ve daha fazlası!</i>
</p> 

<p align="justify">
&nbsp;&nbsp;&nbsp;&nbsp;
Annemle babam, annem ikinci işinde çalışırken tanışmışlar. Yazdığı yazılar bir türlü istediği dizgide olmayınca, bir gün sinirlenip yazıhaneyi terk etmiş ve yazı atölyesine inmiş. O esnada babam makinalardan birinin tamiriyle uğraşıyormuş. Yanına gitmiş ve:
<br>&nbsp;&nbsp;&nbsp;	“Hey! Siz MarLuT Dizgi Makinaları™’nın baş teknisyeni ve bizim şirket temsilcimiz değil misiniz? Nedir sizin bu makinaların durumu? Herhalde size karakter aralıklarının nasıl bırakılacağını ben öğretecek değilim?”
</p> 

<p align="justify">
&nbsp;&nbsp;&nbsp;&nbsp;
Babam şaşırarak başını uğraştığı işten kaldırmış, tulumundan sarkan yağ kaplı bezle alnının terini ve yüzünün kirini silmiş, gülümseyerek:
<br>&nbsp;&nbsp;&nbsp;	“Elbette ki hayır, <i>Lugovicksz</i>’in de dediği gibi, <i>pazarda herkes en iyi bildiği işi yapmalı. Ve eğer bir şirket sizi memnun etmiyorsa-</i>”
</p> 

<p align="justify">
&nbsp;&nbsp;&nbsp;&nbsp;
Alıntının devamını birlikte tamamlayıvermişler:
<br>&nbsp;&nbsp;&nbsp;  “<i>Bir başka şirketle anlaşırsınız!</i>”
</p> 

<p align="justify">
&nbsp;&nbsp;&nbsp;&nbsp;
Gülüşmüşler bunun üzerine. Babam devam etmiş:
<br>&nbsp;&nbsp;&nbsp;	“Ama siz öyle yapmayın lütfen… Evet, maalesef size sattığımız ve garantisini verdiğimiz cihazımız sorun çıkarmakta. Ancak izin verin, size söz veriyorum, bu sorunları düzelteceğim ve bu esnada şirketinize sebep olduğumuz zararları da karşılayacağız. Lütfen bu zararları kalem kalem çıkarın.”
</p> 

<p align="justify">
&nbsp;&nbsp;&nbsp;&nbsp;
Babam -elbette ki- sözünde durmuş. Hatalı çalışan cihazı tamir etmiş, o hafta sebep oldukları tüm zararı -ne bir eksik ne bir fazla- kuruşu kuruşuna ödemiş.
</p> 

<p align="justify">
&nbsp;&nbsp;&nbsp;&nbsp;
Annem o olayı anlatırken, o ilk anda âşık oluverdiğinden, “Keşke baban işinde bu kadar iyi olmasaymış...” der her seferinde. Zira uzunca bir süre görüşememişler tamir bitince. Annem dayanamayıp dizgide yine saçma hatalar olduğunu söylemek için babamın şirketini aramış, o gelince de gerçeği açıklamış. Bir yıl birlikte olduktan sonra romantik birlikteliklerini <i>birey-kurumsal</i> bir birlikteliğe çevirip, aboneliklerini birleştirmişler. Ben de ilk ortak üretimleri olmuşum.
</p> 

<p align="justify">
&nbsp;&nbsp;&nbsp;&nbsp;
Neyse, konudan uzaklaşıyor gibiyim. Ben de annem gibi Hopbard Üniversitesi’nde okudum. Ancak tek bir farkla: sosyoloji yerine doğrudan tarih okuyup, sonrasında tarih muharrirliği alanında kendime bir iş buldum. Ve yine annemden biraz farklı olarak, düşük bir maaş beklentisiyle (zira yeni kurulmuştu o zaman ve gelecek vaat etmesine rağmen risk doluydu) <span2>Periculum Yayınevi</span2>’nde çalışmaya başladım. Öngördüğüm riskler gerçek çıktığı için çalıştığım ilk üç sene ek işler de yapmam gerekti ama <span2>Periculum Yayınevi</span2> bizim kasabayı da içeren <i>Özgür Nadepens Bölgesi</i>’nin <i>Resmi Tarihyazım Hakları Sözleşme İhalesi</i>’ni kazanınca makus talihim – yine öngördüğüm şekilde – tersine döndü ve <i>Özgür Nadepens Bölgesi</i>’nin <i>Bölge Tarih Sermuharriri</i> oldum. Son yedi senedir de yazdığımız tarihlerle tarih yazımında nasıl özgün ama disiplinli olduğumuzu gösteriyor ve herkese en güzel tarihi sunuyoruz. <span2>Periculum Yayınevi: <i>Tarihin en doğru hali!</i></span2>
</p> 



<br>
<p class="paragraph1" ><b>İkinci Not</b></p> 
<br>

<p align="justify">
&nbsp;&nbsp;&nbsp;&nbsp;
Tarih muharriri olmak kolay değil. İnsan her zaman sevdiği, hoşuna giden tarihleri yazamıyor. Ben mesela İngiliz tarihini çok severim. Özellikle de 19. yüzyıl İngiltere’sini. İsterdim ki Bentham’ın, Mills’in hayatlarını yazayım, ya da Disraeli ile Galdstone’un tartışmalarını neşredeyim meraklı okuyucuya. Heyhat! Ekmek, talep denen aslanın ağzında, <span2>Periculum</span2> da arz etmekten gayet memnun.
</p>

<p align="justify">
&nbsp;&nbsp;&nbsp;&nbsp;
Geçen aylarda <i>Nadepens</i>’de bir kriz yaşandı, bir sertifika krizi. Elbette ki ben de <i>Özgür Nadepens Bölgesi Resmi Tarihyazım Sermuharriri</i> olarak bu konuya atandım.
</p>

<p align="justify">
&nbsp;&nbsp;&nbsp;&nbsp;
Sayın okuyucunun da çok iyi bileceği şekilde bölgemizde sertifika olmadan iş yapmak mümkün değildir, biz kuzeyli anarko-komünist komşularımız gibi barbar olmadığımız için işlerimizi usulüne göre yaparız. Bunu da bağımsız ve serbest sertifika şirketleri aracığıyla sağlarız. Bölgemizin eski okul aboneleri bunu fazlasıyla bilirler ama ben yine de başka bölgelerden bizi takip eden okuyucularımız için detaylıca anlatayım. Her işte olduğu gibi bölgemizin sertifika şirketleri de özgür ve serbest bir şekilde bölge pazarlarımızda aktiftirler. Başlıca iki iş yaparlar. Bunlardan birincisi bölgemizde yapılan işlerin çetelesinin tutulmasıdır. Kaç farklı iş kolunda kaç farklı şirket kaç farklı çalışanla iş yapar gibi istatistiksel verileri toplarlar. Yaptıkların işin ikinci kısmı daha çetrefilli ve karmaşık olup, şirketlerin pazardaki konumlarını belirlemektir. Yapılan işlere uygun bir şekilde çeşitli ölçütler geliştirip yapılan işleri birbirlerine karşı puanlarlar. Sertifika şirketlerinin işi buraya kadar karmaşık olmakla beraber bundan sonrasında işte gerçekten karmakarışık bir hal alır zira iddiaları nesnelliktir. Oysaki sizin – sevgili okuyucu – ilk okul kitaplarınızdan da çok iyi bileceğiniz üzere bu literatürde “Sıçan Problemi” ismiyle de anılan <i>Şirketlerin Performansının Şeffaf Anlamda Kontrolü</i> ya da kısaca <b>ŞiPŞAK</b> problemidir.
</p>

<p align="justify">
&nbsp;&nbsp;&nbsp;&nbsp;
Kısaca anlatmak gerekirse: Fi tarihinde bir kasabada sıçan istilası olmuş. Kasabanın Yönetim Kurulu öldürülen tüm sıçanlar için vatandaşlara ödül vereceğini açıklamış. Öldürülen sıçanlara kanıt olarak da kuyruklarının getirilmesini istemişler. Birçok insan sıçan kuyruğu getirmiş ancak aksi gibi kasabadaki sıçanların sayısı artmış. Bir de şöyle bir durumu gözlemlemişler, ödül kuralından sonra görülmeye başlanan sıçanların kuyrukları noksanmış. Yönetim Kurulu sonradan anlamış ki, insanlar gördükleri sıçanları toplayıp yetiştiriyor, kuyruklarını kestikten sonra da doğaya salıyorlarmış tekrardan.
</p>

<p align="justify">
&nbsp;&nbsp;&nbsp;&nbsp;
Özelikle <i>Keyman</i>, ekonomik olan bir sorunu çözmeye yarayacak ölçütler yaratmaya çalışmanın bu ölçütlerin suistimaliyle sonuçlanacağını iddia eder. Amaç artık elimizdeki problemi çözmek değil ona dair olan ölçütü en az değere indirecek hareketleri bulmaktır. Ancak ölçütün varlığı, sorun ve çözüm arasındaki ilişkiyi bulandırır.
</p>

<p align="justify">
&nbsp;&nbsp;&nbsp;&nbsp;
Bizim sertifika şirketlerine dönecek olursak; sertifikacılar “nesnellik” diye tanımladığı ölçütleri suistimal etmeyen ama yine de başarılı olan şirketlerin nasıl farkına varırlar?
</p>

<p align="justify">
&nbsp;&nbsp;&nbsp;&nbsp;
Bu sorunun birkaç çözümü olabilir. İlk çözüm tek bir ölçüte bağlı kalmamaktır elbette. Özellikle de ölçütler birbirinden istatistiksel olarak bağımsız olacak şekilde kurgulandıysalar. Ölçütlerin çokluğu, işgüzar şirkete karşı bir <i>engel-teşvik</i> olur çünkü her bir ölçütte hile yapması teoride mümkün olsa da pratikte uygulanabilir değildir. Yine de bu yöntem çok başarılı değildir keza çok fazla iş kolu vardır ve hepsi için ayrı ayrı birbirleriyle çelişecek ölçütler düşünülmesi sertifika şirketi için de zordur.
</p>

<p align="justify">
&nbsp;&nbsp;&nbsp;&nbsp;
İkinci bir seçenek şeffaflıktır. Sertifika şirketleri gözlemledikleri şirketlere bağımsız gözlemciler yollarlar ve süreci gözlemlerler. Yollanan gözlemciler işlerinde uzman kişilerdir. Onların varlığı, hilelere karışı birer <i>engel-teşvik</i> olmakla beraber ölçütün ölçüm inanırlığını da arttırır.
</p>

<p align="justify">
&nbsp;&nbsp;&nbsp;&nbsp;
Burada insanın aklına iki soru gelebilir: bir, şirketler neden gözlemcileri kabul etsinler? İki, sertifika şirketlerini iş yapmaya <i>iter-teşvik</i> nedir? Aslında bu iki sorunun cevabı aynıdır. Sertifika şirketleri dürüstlüğümüze birer ölçüt olurlar ve biz de bunu isteriz çünkü bozuk süt içmeyi kimse istemez. Burnumuza güvensek de teknoloji ve serbest pazarın bize sunacağı çok daha fazlası vardır. Sütün üstünde yazan üretim tarihine olan inancımızı arttıracak bir kontrol mekanizması isteriz. Sertifika şirketleri de bize bu güveni sağlar; biz de bu sebepten onlara abone olur ve onların varlığını destekleriz. Tüm diğer işler gibi mülazım bir kurumdur sertifikacılık. Serbest piyasanın standartlarını ölçerler ve bize sunarlar. İşte sertifika şirketlerinin kısa tarihi budur.
</p>

<p align="justify">
&nbsp;&nbsp;&nbsp;&nbsp;
Belki de dikkatli okuyucunun dikkatini çekeceği gibi sertifika şirketlerinin çok büyük bir zafiyetleri vardır: Sertifika şirketlerini kim sertifikalayacaktır? 
</p>

<p align="justify">
&nbsp;&nbsp;&nbsp;&nbsp;
Bu zor bir sorudur keza sertifika şirketlerini sertifikalayacak şirketler sonsuz bir sarmala sebep olacaklardır. Sertifika şirketlerinin sertifikacılarının güvenliğini kim sağlayacaktır?
</p>

<p align="justify">
&nbsp;&nbsp;&nbsp;&nbsp;
Sertifika şirketlerinin birbirlerini sertifikalaması da eşit derecede anlamsızdır, keza birbirinin rakibi olacakları için birbirlerine dair söyleyecekleri her şey güvenilmez olacaktır. Yapılan sertifikalama işinin şeffafiyeti bir güven kaynağı olamaz mıdır? Yine hayır, çünkü sertifikanın şeffaflığı şirketin güvenirliğiyle doğru orantılıdır.
</p>

<p align="justify">
&nbsp;&nbsp;&nbsp;&nbsp;
Öyleyse en baştan sertifika şirketlerine neden güvenmiştik? Nasıl olmuştu da toplumumuz güvenilmez bir kurumu kendine rehber olarak seçmişti? Ben de <i>Özgür Nadepens Bölgesi Serbest Pazarları Temsilciler Meclisi</i> bu soruyu bana devrettiğinden beri düşünmekteyim. O zamandan beri de keşke 19. yüzyıl İngiliz tarihi üzerine yazılar yazan bir muharrir olsaymışım keşke diye hayırlanıyorum.
</p>




<br>
<p class="paragraph1" ><b>Üçüncü Not</b></p> 
<br>

<p align="justify">
&nbsp;&nbsp;&nbsp;&nbsp;
Bir öncekine benzer, böyle bir başka garip olay kişisel olarak benim de başımdan geçti. Aslında saçma bir hırsızlık hikayesiydi yaşadığım.
</p> 

<p align="justify">
&nbsp;&nbsp;&nbsp;&nbsp;
Geçen gün evimdeki televizyon çalındı. Ben de bunu doğal olarak abonesi olduğum avukatlık şirketine bildirdim. Onlar da sigorta şirketine aktardılar. Haliyle onlar da anlaşmalı oldukları dedektiflik ajansına… Ajans bir hafta süren araştırmasının sonunda hırsızlığı yapanın komşum olduğunu bildirdi sigorta şirketine. Onlar da komşumun bağlı olduğu sigorta şirketiyle iletişime geçtiler. Komşumun avukatları böyle bir hırsızlığın elbette gerçekleşmediğini bildirdiler. Komşumun avukatlarının abone olduğu sigorta şirketinin tuttuğu dedektifler de kendi araştırmalarını yaptılar ve benim, bozulan televizyonumu komşumun bahçesine atıp da sigortadan para alabilmem için böyle bir hilekarlığa başvurduğumu iddia ettiler. 
</p> 

<p align="justify">
&nbsp;&nbsp;&nbsp;&nbsp;
Onların iddiasına karşı olarak bildirdim ki, eğer ortada komşumun bahçesine – benim elimden – atılan bir televizyon varsa, bunun kanıtı nerede? Avukatlarım bunu kendi sigorta şirketlerine, onlar da komşumun avukatlarının abone olduğu sigorta şirketine bildirdiler. İkimizin abone olduğu ayrı avukatlık şirketlerimizin abone oldukları sigorta şirketlerinin abone olduğu kendi dedektiflik şirketleri birlikte ikinci bir soruşturma yapmaya karar verdiler. Yaptıkları soruşturma neticesiz çıktı. Ne benim komşuma televizyonumu attığım ne de onun benden çaldığına dair bir kanıt bulabildiler. Abonesi olduğum avukatlık şirketine ne yapmam gerektiğini sordum. Onlar bana kendi sigorta şirketlerinin abone olduğu dedektiflik şirketinin yeni bir soruşturmaya başladığını bildirdiler.
</p> 

<p align="justify">
&nbsp;&nbsp;&nbsp;&nbsp;
Aradan birkaç gün geçmemişti ki komşumun (hırsızlıkla suçlanan) abone olduğu avukatlık bürosunun abone olduğu kolluk kuvvetlerinin milisleri kapıma geldiler ve avukatlarımın abone olduğu sigorta şirketinin abone olduğu dedektiflik şirketinin yaptıkları soruşturmalarla mahallenin huzurunu kaçırdığını, durmazlarsa eyleme geçeceklerini söylediler.	Hem soyulduğumu hem de tehdide uğradığımı kendi avukatlarıma bildirdim. Bu işe de acilen bakacaklarına dair bana güvence verdiler.
</p> 

<p align="justify">
&nbsp;&nbsp;&nbsp;&nbsp;
Yine birkaç gün geçmemişti ki komşumun evinden çeşitli seslerin geldiğini duydum. İnsanlar yüksek sesle münakaşa ediyorlardı. Tam komşumun evine doğru gidiyordum ki bir el silah sesi duydum. Genelde sivillerin özsavunma için alıp kullandıkları <i>Colt 1911</i>™ marka tabancanın çıkaracağı cinsten bir sesti duyduğum. Hemen evime döndüm ve salondaki silah dolabımdan bir <i>ArmaLite AR-15</i>™ tüfek kaptım ve komşumun evine doğru yollandım.
</p> 

<p align="justify">
&nbsp;&nbsp;&nbsp;&nbsp;
Komşumun arazisinin girişine geldiğimde duyulan bağırış çığırışlar iyice artmıştı. Arada sırada havaya doğru sıkıldığına inandığım -ya da inanmak istediğim- silah sesleri duyuyordum. Çitlerle çevrili arazisinin girişine geldim ve zili çaldım. Cevap gelmedi. Bir süre bekledim ve yine çaldım. Bir süre daha cevap gelmeyince, ayağımla kapıyı kırdım ve içeri daldım. Arazide biraz ilerleyip komşumun evine geldiğimde, avukatlarımın abone olduğu sigorta şirketinin abone olduğu kolluk kuvvetlerinin milislerini gördüm. Hemen koşup:
<br>&nbsp;&nbsp;&nbsp;	“Ne yapıyorsunuz?” dedim onlara koşarak.
<br>&nbsp;&nbsp;&nbsp;	“Lütfen karışmayın!” diye yanıtladılar sert bir şekilde. Geldiğimi gören komşum:
<br>&nbsp;&nbsp;&nbsp;	“Ne yapıyorsun sen? Delirdin mi? Basit bir hırsızlık için kolluk kuvvetlerini mahalleye mi saldın?” diye sordu endişeyle.
<br>&nbsp;&nbsp;&nbsp;	"Ne? Hayır, kimseyi hiçbir yere salmadım. Kimseye de evleri basması için yetki vermedim!” dedim öfkeyle komşumu taciz eden kolluk güçlerine. Sadece kim televizyonumu çaldı bulunmasını istiyorum demiştim avukatlarıma!”
</p> 

<p align="justify">
&nbsp;&nbsp;&nbsp;&nbsp;
Kolluk kuvvet milislerinin başında olduğuna inandığım adam bana döndü ve:
<br>&nbsp;&nbsp;&nbsp;	“Beyefendi! Lütfen karışmayın!” diye araya girdi. Sonrasında komşuma dönerek:
<br>&nbsp;&nbsp;&nbsp;	“Siz de daha fazla zorluk çıkarmayın. Televizyonun yerini söyleyin!” diye bağırdı ve üzerindeki <i>Heckler & Koch G3</i>™ tüfeğini komşuma doğrulttu. Komşum:
<br>&nbsp;&nbsp;&nbsp;	“N’oluyor, ne yapıyorsunuz!” diye <i>Colt M16</i>™ tüfeğini milislerin liderine doğrulttu. Milislerin başındakinin sağında duran askeri:
<br>&nbsp;&nbsp;&nbsp;  "Efendim! Silahını doğrultuyor! Ateş edecek!” diyerek kendi <i>Heckler & Koch G3</i>™ tüfeğini komşuma doğru kaldırdı.
</p> 

<p align="justify">
&nbsp;&nbsp;&nbsp;&nbsp;
Komşum -silahıyla beraber- konuşan askere dönerek:
<br>&nbsp;&nbsp;&nbsp;	“Kimseye ateş etmeyeceğim! Arazimden defolun!” dedi.
</p> 

<p align="justify">
&nbsp;&nbsp;&nbsp;&nbsp;
Bu sefer de baş milisin diğer yanındaki  -bu sefer solundaki- asker:
<br>&nbsp;&nbsp;&nbsp;	“Efendim! Hedef kontrolü kaybetti! Tehlikeli hareketler yapıyor!” diye bağırarak tüfeğinin namlusunu komşuma doğrulttu.
</p> 

<p align="justify">
&nbsp;&nbsp;&nbsp;&nbsp;
Komşum -gene tüfeğiyle beraber- duyduğu yeni sese dönerek:
<br>&nbsp;&nbsp;&nbsp;	“Sakin olun! Kimseye ateş etmeyeceğim! Silahlarınızı indirin!” diyordu ki dediği bu son sözlerini duymayan ilk asker:
<br>&nbsp;&nbsp;&nbsp;	“Ateş edecek!” diye inledi.
</p> 

<p align="justify">
&nbsp;&nbsp;&nbsp;&nbsp;
Komşum -her zamanki gibi tüfeğiyle beraber- “Hayır!” diye haykırarak dönüyordu ki ikinci asker silahını tetikledi ve her şey bir anda birbirine karıştı. Göğsünden vurulan komşum istemsiz olduğuna inandığım- bir şekilde silahını ateşledi ve ilk askeri vurdu. Geriye doğru düşmekte olan ilk asker devrilirken kapı yönünde silahını ateşledi ve herkes bir anda bir yerlere kaçıştı.
</p> 

<p align="justify">
&nbsp;&nbsp;&nbsp;&nbsp;
Kafamı sakladığım yerden çıkardığımda ikinci askeri gördüm. Göğsü kan içinde, omzundaki telsizi eline almış, kanlı parmaklarının arasında tuttuğu siyah plastik kutuya, “Yardım! Vuruldum! Yardım! Kapıya gelin! Dikkat, hedef silahlı ve tehlikeli!” diye bağırıyordu tekrar tekrar. Birinci asker az ilerideki arabanın arkasına saklanmıştı. Göz ucuyla etrafa bakıyordu. Milislerin başını bir süre göremedim. Etrafta diğer iki askerden başka kimse yoktu. Başımı kaldırdım. Komşum kapının eşiğindeydi -öldüğüne inanmıştım- kanlar içinde yatıyordu. Etrafıma biraz daha bakınınca milislerin liderini gördüm. Neredeyse arazinin dışındaki koca gövdeli bir ağacın ardına saklanmış, kendi kendine konuşuyordu. Tüfeğine bir bebeğe sarılır gibi sarılmıştı.
</p> 

<p align="justify">
&nbsp;&nbsp;&nbsp;&nbsp;
Elimdeki tüfeği fırlattım, “Ateşkes!” diyerek komşuma doğru koştum. Korkunç bir haldeydi. Tüm bedeni kurşunlarla delik deşik olmuştu. Kan, boğazından ve ağzından sel gibi akıyordu. Yanına yaklaşınca gözleri bana döndü. Bedeni beklenmedik anlardaki garip kasılmaları dışında hareketsizdi. Gömleğimi çıkarıp kanayan yerlerine bastırmayı ya da bir uzvuna turnike yapmayı denedim ama anlamsızdı; benim ona yardım edebileceğimden çok daha hızlı bir şekilde kan kaybediyordu. Birkaç dakika sonra kollarımda can verdi. 
</p> 

<p align="justify">
&nbsp;&nbsp;&nbsp;&nbsp;
<p style="text-align: center;">***</p>
</p>   

<p align="justify">
&nbsp;&nbsp;&nbsp;&nbsp;
Kasaba ve bölge kolluk kuvvet şirketleri yaptıkları soruşturmalar sonucunda beni suçsuz buldular. Avukatlarımın abone olduğu şirketin sigorta şirketinin abone olduğu kolluk şirketinin durumunda ise davayı şüpheli ancak tepkileri makul buldular. Yani yaşanan durumum ateş etmeyi gerektirip gerektirmediği konusunda kararsız kaldılar ama gerektirdiği bir durumda ateş etmelerinin yanlış olmayacağına ve bu çatışmanın yaratacağı mal ve can kayıplarından sorumlu tutulamayacaklarına kanaat getirdiler. Avukatlarımın sigortacılarının dedektifleri davanın kanıt yetersizliğinden takipsizliğine karar verdiler. Sigortacılar kayıp televizyonumu yeni bir televizyon ile değiştirdiler. Komşumun hiçbir yakını olmadığı için arazisi ve evi satış için Kasaba Mezatı’na devredildi. Avukatlarıma aylık aboneliklerinin haricinde cüzi bir miktar ücret ödedim.
</p> 



<style>
    p{
        color: black;
    }
    .paragraph1 {
        font-size:  24px;
        text-align: center;
    }
    .paragraph2 {
        font-size:   20px;
        text-align:  center;
    }
    .paragraph3 {
        font-size:   20px;
        text-align:  right;
        font-weight: bold
    }
    .paragraph4 {
        font-size:   20px;
        text-align:  left;
        font-weight: bold
    }
    span {
        font-size:   20px;
        font-weight: bold;
        font-family: 'Franklin Gothic Medium'
    }  
    span2 {
        font-size:   20px;
        font-weight: bold;
        font-family: 'Bahnschrift'
    }
</style>




<p align="right"><br><br>
2021 <br>
İstanbul
</p>


<p align="justify"> <br><br><br></p> 
* <a name="myfootnote1">[1]</a>: Kapak Resmi: William Harnett, <i>The Banker's Table</i>, 1877.  <a href="#f2">↩</a>

